 
 

    
    GUERRA E PACE di Lev Nicoàevic Tolstòj.

    Traduzione dal russo di Giacinta De Dominicis Jorio.


    LIBRO PRIMO.


    PARTE PRIMA.

    CAPITOLO 1.

    - "Eh bien,  mon prince,  Gênes  et  Lucques  ne  sont  plus  que  des
    apanages,  des  "pomestja"  de  la  famille Buonaparte.  Non,  je vous
    préviens que si vous ne me dites pas que nous avons la guerre, si vous
    vous permettez encore de  pallier  toutes  les  infamies,  toutes  les
    atrocités de cet Antichrist (ma parole, j'y crois), je ne vous connais
    plus,  vous n'êtes plus mon "verneyj rab",  comme vous dites".  Basta,
    buon giorno, buon giorno!  "Je vois que je vous fais peur..." [Ebbene,
    principe, Genova e Lucca non sono altro, ormai, che appannaggi, feudi,
    della  famiglia  Buonaparte.  Vi  avverto  che se non mi dite che è la
    guerra,  se vi permettete ancora di attenuare tutte le infamie,  tutte
    le  atrocità  di quell'Anticristo (parola d'onore,  ci credo),  non vi
    riconoscerò più, non vi considererò più mio amico, mio fedele schiavo,
    come voi dite (...). Mi accorgo che vi faccio paura...].  (1) Sedetevi
    e raccontate!
    Così parlava nel luglio 1805 Anna Pàvlovna Scerer, damigella d'onore e
    persona vicinissima all'imperatrice madre Màrija Fëdorovna (2) andando
    incontro al principe Vassilij, personaggio importante e pluridecorato,
    che  giungeva  per primo al suo ricevimento.  Anna Pàvlovna tossiva da
    alcuni giorni: aveva la "grippe", come diceva lei ("grippe" era allora
    una parola nuova, usata molto raramente). Su tutti i bigliettini,  che
    quella  mattina  aveva  inviato per mezzo di un lacchè in livrea rossa
    era scritto indistintamente: ""Si vous n'avez rien de mieux  à  faire,
    M.  le comte" (oppure "mon prince"), et si la perspective de passer la
    soirée chez une pauvre malade ne  vous  effraye  pas  trop,  je  serai
    charmée  de vous voir chez moi entre 7 et 10 heures.  Annette Scerer""
    [3.  Se non avete niente di meglio da fare,  signor conte (oppure: mio
    caro  principe),  e se la prospettiva di trascorrere la serata con una
    povera ammalata non vi spaventa troppo,  sarò lieta di vedervi in casa
    mia questa sera tra le sette le dieci].
    -  "Dieu,   quelle  virulente  sortie!"  [4.  Mio  Dio,  che  violenta
    invettiva!]  -  rispose,  per nulla imbarazzato da  quell'accoglienza,
    il  principe  in  divisa  di  Corte,  ricamata,  con  calze  di seta e
    scarpette con la fibbia,  ornato di tutte le  sue  decorazioni  e  con
    un'espressione sorridente sul viso volgare.
    Egli si esprimeva in quel francese ricercato, nel quale i nostri nonni
    non solo parlavano,  ma pensavano, e con quelle intonazioni sommesse e
    protettive che sono proprie di  un  uomo  importante,  invecchiato  in
    società  e  a  Corte.  Egli si avvicinò ad Anna Pàvlovna,  le baciò la
    mano,  abbassò dinanzi a lei il cranio profumato e lucido e si sedette
    tranquillamente sul divano.
    -  "Avant  tout  dites-moi,  comment  vous  allez,  chère  amie?"  [5.
    Innanzitutto, ditemi come state, mia cara amica!] Tranquillizzatemi  -
    disse, senza mutare il tono della voce che,  nonostante le convenienze
    e  l'espressione  simpatica,   lasciava  trasparire  l'indifferenza  e
    addirittura l'ironia.
    - Com'è possibile star bene...  quando lo spirito soffre?  Come si può
    in questi tempi essere tranquilli,  se si ha un po' di sensibilità?  -
    rispose Anna Pàvlovna.  -  Spero che vorrete trascorrere qui la vostra
    serata, vero?
    - E' la festa dell'ambasciatore d'Inghilterra? Oggi è mercoledì.  Devo
    essere  presente    -    rispose  il principe.   -  Mia figlia verrà a
    prendermi e mi accompagnerà...
    - Credevo che la festa di oggi fosse stata rinviata.  "Je  vous  avoue
    que  toutes ces fêtes et tous ces feux d'artifice commencent à devenir
    insipides..." [6.  Vi confesso che tutte queste feste e  tutti  questi
    fuochi d'artificio cominciano a diventare noiosi].
    -  Se si fosse saputo che voi lo desideravate,  la festa sarebbe stata
    rinviata  -  disse il principe che per abitudine, come un orologio cui
    si sia data la carica,  ripeteva cose alle quali neppur lui pretendeva
    che si credesse.
    -  "Ne me tourmentez pas.  Eh bien,  qu'a-t-on décidé par rapport à la
    dépêche de Novosilzòv? Vous savez tout" [Non tormentatemi! Dunque, che
    cosa è stato deciso a proposito del dispaccio a Novosilzòv? Voi sapete
    tutto] (7).
    - Che posso dirvi?   -  rispose il principe in tono freddo e  seccato.
    -    "Qu'a-t-on  décidé?  On  a  décidé  que  Buonaparte  a  brûlé ses
    vaisseaux,  et je crois que nous sommes en train de brûler les nôtres"
    [8. Cosa si è deciso? Si è deciso che Buonaparte ha saltato il fosso e
    io credo che noi siamo in procinto di fare altrettanto].
    Il  principe  Vassilij  parlava sempre pigramente,  come un attore che
    reciti in una vecchia commedia.  Anna Pàvlovna Scerer,  al  contrario,
    nonostante i suoi quarant'anni, era vivace, piena di brio, entusiasta.
    L'essere entusiasta era divenuta la sua condizione consueta e talvolta
    si  dimostrava tale,  pur non volendolo,  per non deludere l'attesa di
    coloro  che  la  conoscevano.  Il  sorriso  contenuto,   che  sfiorava
    continuamente  il  viso di Anna Pàvlovna,  sebbene non si addicesse ai
    suoi lineamenti avvizziti,  esprimeva,  come nei bambini  viziati,  la
    coscienza del proprio grazioso difetto del quale ella non voleva,  non
    poteva e  non  riteneva  necessario  correggersi.  Nel  corso  di  una
    conversazione di argomento politico, Anna Pàvlovna si accalorava.
    - Ah,  non parlatemi dell'Austria! Può darsi che io non capisca nulla,
    ma l'Austria non ha mai voluto e non vuole la guerra! Essa ci tradisce
    (9).  E'  solo  la  Russia  che  deve  salvare  l'Europa.   Il  nostro
    benefattore  ne conosce l'alto destino e le sarà fedele.  Ecco la sola
    cosa in cui io abbia fede.  Al  nostro  buono,  ammirevole  imperatore
    spetta il più alto compito che esista al mondo ed egli è così virtuoso
    e  buono che Iddio non lo abbandonerà e lo aiuterà ad assolvere il suo
    compito,  a schiacciare l'idra della ribellione che è oggi più che mai
    terribile  nella persona di quell'assassino,  di quel malfattore!  Noi
    soli dobbiamo riscattare il sangue del giusto. Ditemi: su chi possiamo
    sperare? L'Inghilterra, con la sua mentalità commerciale,  non sarà in
    grado  di capire la grandezza d'animo dell'imperatore Alessandro (10).
    Essa ha rifiutato di evacuare Malta (11).  Vuole vedere e  trovare  il
    motivo  segreto  del  nostro  modo  di  agire.   Che  hanno  detto  di
    Novosilzòv? Niente. Non hanno capito, non possono capire il sacrificio
    del nostro imperatore che nulla vuole per sé, ma tutto per il bene del
    mondo. E che cosa hanno promesso?  Niente.  Ciò che hanno promesso non
    avverrà.  La  Prussia ha già dichiarato che Buonaparte è invincibile e
    che tutta l'Europa non può far nulla contro di lui...  E io non  credo
    neppure a una parola di Hardenberg...  (12). "Cette fameuse neutralité
    prussienne, ce n'est qu'un piège!" [13. La famosa neutralità prussiana
    non è altro che una trappola].  Io credo soltanto in Dio  e  nell'alto
    destino del nostro amato imperatore. Egli salverà l'Europa!
    E a un tratto Anna Pàvlovna si interruppe, con un sorriso canzonatorio
    per il proprio ardore.
    -  Io  penso    -   disse il principe sorridendo  -  che,  se avessero
    mandato  voi  invece  del  nostro  caro  Wintzingerode  (14),  avreste
    ottenuto  facilmente  il  consenso  del  re  di  Prussia.  Siete  così
    eloquente! Mi offrite una tazza di tè?
    - Subito. "A propos",  -  aggiunse Anna Pàvlovna,  calmandosi di nuovo
    -  questa sera verranno qui due uomini molto interessanti: "le vicomte
    de Mortemart,  il est allié aux Montmorency par les Rohans", una delle
    migliori famiglie francesi: un emigrato di  quelli  buoni,  di  quelli
    degni  di  questo  nome...   e  poi  "l'abbé  Morio"  (15).  Conoscete
    quest'uomo  dall'intelligenza  tanto  profonda?   E'  stato   ricevuto
    dall'imperatore. Lo sapevate?
    -  Ah!  Ne  sarò  felicissimo  -  rispose il principe.   -  Ditemi,  -
    soggiunse negligentemente,  come se si  ricordasse  all'improvviso  di
    qualche  cosa  poco  importante,  mentre quello che stava per chiedere
    costituiva lo scopo essenziale della  sua  visita    -    è  vero  che
    "l'impératrice-mère"  desidera  la  nomina del barone Funke come primo
    segretario a Vienna?  A quanto pare,  quel barone è un uomo da poco...
    -    Il  principe  Vassilij voleva far ottenere al figlio proprio quel
    posto  che,   con  l'intercessione   dell'imperatrice   madre   Màrija
    Fëdorovna,  si  voleva dare al barone.  Anna Pàvlovna chiuse quasi gli
    occhi per significare che né lei,  né alcun altro poteva giudicare ciò
    che piaceva all'imperatrice.
    -  Il  barone  Funke è stato raccomandato all'imperatrice madre da sua
    sorella  -  si limitò a dire in tono triste e asciutto.
    Quando Anna Pàvlovna nominò l'imperatrice madre,  il suo volto assunse
    di  colpo  quell'espressione  di profonda,  sincera devozione e stima,
    mista a dolore,  che assumeva  ogniqualvolta  nella  conversazione  le
    accadeva di accennare alla sua altissima protettrice. Aggiunse che Sua
    Maestà  aveva voluto dimostrare al barone Funke molta stima,  e il suo
    sguardo tornò a velarsi di tristezza.
    Il principe tacque con aria indifferente. Anna Pàvlovna, con l'abilità
    che le era propria come donna di società e dama di Corte, e con grande
    rapidità di tatto, volle punire il principe per aver osato parlare con
    quel tono di una persona raccomandata dall'imperatrice e nello  stesso
    tempo per consolarlo...
    -  "Mais  à propos de votre famille",   -  disse  -  sapete che vostra
    figlia,  da quando ha fatto il suo  ingresso  in  società,  "fait  les
    délices de tout le monde?  On la trouve belle comme le jour" [16. Ma a
    proposito della vostra famiglia (...).  sapete  che  vostra  figlia  è
    l'ammirazione di rutti? Tutti la giudicano bella come il giorno].
    Il principe s'inchinò in segno di rispetto e di gratitudine.
    - Io penso spesso,   -  proseguì Anna Pàvlovna dopo un breve silenzio,
    avvicinandosi al principe e  sorridendogli  affettuosamente  come  per
    dimostrargli  che la conversazione politica e mondana era finita e che
    ora cominciava quella intima -    io  penso  spesso  che  a  volte  la
    felicità  della vita è ingiustamente suddivisa tra gli uomini.  Perché
    la sorte vi ha dato due figli così simpatici?  Non parlo di  Anatolij,
    l'ultimo nato, che non mi piace affatto!  -  soggiunse in tono deciso,
    sollevando le sopracciglia.   -  Due figli così affascinanti? E voi, a
    dire il vero,  li apprezzate meno di  tutti,  perché  valete  meno  di
    loro...
    E sorrise del suo entusiasta sorriso.
    - "Que voulez-vous?  Lavater aurait dit que je n'ai pas la bosse de la
    paternité" [Che volete?  Lavater  avrebbe  detto  che  io  non  ho  il
    bernoccolo della paternità] (17)  -  rispose il principe.
    - Smettetela di scherzare. Vorrei parlarvi seriamente. Sapete che sono
    molto scontenta del vostro figliolo minore? Detto tra di noi,  -  e il
    suo  viso  assunse  una  espressione triste  -  si è parlato di lui in
    presenza di Sua Maestà, e voi siete stato compianto...
    Il principe non rispose,  ma Anna Pàvlovna,  in silenzio,  lo guardava
    con  aria  significativa,  in  attesa  di  una  risposta.  Il principe
    Vassilij aggrottò il viso.
    -  Che posso farci?   -  disse finalmente.   -   Voi  sapete  che  per
    l'educazione  dei  miei figliuoli tutto ciò che può fare un padre l'ho
    fatto, e il risultato è che tutti e due sono imbecilli. Ippolìt almeno
    è un imbecille tranquillo, mentre Anatolij è un imbecille irrequieto e
    turbolento.  Ecco la sola differenza tra  i  due!    -    concluse  il
    principe  con  un  sorriso  più  innaturale  e più animato del solito,
    mettendo in evidenza,  nelle rughe che gli si disegnavano attorno alla
    bocca, qualcosa di inaspettatamente volgare e spiacevole.
    -  E perché uomini come voi hanno dei figli?  Se non foste padre,  non
    potrei rimproverarvi  nulla    -    disse  Anna  Pàvlovna,  sollevando
    pensosamente gli occhi.
    -  "Je  suis vôtre "verneyj rab" et à vous seule je puis l'avouer: mes
    fils ce sont les entraves de mon existence". Sono la mia croce.  Ve lo
    dico  francamente.  "Que voulez-vous?" [18.  Io sono il vostro schiavo
    fedele e voi soltanto posso dirlo: i miei figli sono le pastoie  della
    mia esistenza. (...) Che ci volete fare?]. E tacque, esprimendo con un
    gesto la sua sottomissione al destino crudele.
    Anna Pàvlovna rimase soprappensiero.
    -  Non  avete  mai  pensato  a  dar  moglie al vostro figliuol prodigo
    Anatolij?  Si dice  -  aggiunse  -  che le vecchie  zitelle  hanno  la
    mania di combinare matrimoni. Io ancora non sento questa debolezza, ma
    una  "petite  personne"  che è molto infelice con suo padre...  E' una
    nostra parente, una principessa Bolkònskaja...
    Il principe Vassilij non rispose,  ma,  con la rapidità di pensiero  e
    della  memoria  propria delle persone di mondo,  dimostrò con un gesto
    del capo di prendere in considerazione quella notizia.
    - Sapete che  Anatolij  mi  costa  quarantamila  rubli  all'anno?    -
    esclamò,  incapace,  evidentemente,  di  frenare  il  corso  dei  suoi
    pensieri. E tacque.  -  Che avverrà tra cinque anni,  -  riprese-se le
    cose continueranno così?  "Voilà l'avantage d'être père" [19.  Ecco  i
    vantaggi di essere padre]. E' ricca la vostra principessina?
    - Il padre è ricchissimo e molto avaro.  Vive in campagna. Sapete... è
    il  famoso  principe  Bolkonskij,   revocato  al  tempo  del   defunto
    imperatore   e   soprannominato  "il  re  di  Prussia".   E'  un  uomo
    intelligentissimo,  ma originale e bizzarro.  "La  pauvre  petite  est
    malheureuse   comme   les   pierres"   [20.   La  povera  fanciulla  è
    infelicissima]. Ha un fratello che ha sposato da poco Lise Meinen,  ed
    è aiutante di campo di Kutuzòv (21). Questa sera verrà qui.
    -  "Ecoutez,  chère  Annette"   -  disse il principe,  afferrando a un
    tratto la mano della sua interlocutrice e piegandola,  chissà  perché,
    verso  il  basso.    -  "Arrangez-moi cette affaire,  et je suis vôtre
    "verneisij rab" à tout jamais" [22.  Mia cara Annetta,  conducetemi in
    porto  questa  faccenda,  ed  io sarò per sempre il vostro fedelissimo
    schiavo] ("rap",  come scrive il mio amministratore quando mi manda  i
    suoi  rapporti).  La  ragazza  è  di buona famiglia e ricca.  E' tutto
    quello che mi occorre.
    E con quei gesti disinvolti, familiari e gentili che gli erano propri,
    il principe prese di nuovo la mano della  damigella  d'onore  e,  dopo
    averla baciata con trasporto,  si abbandonò su una poltrona e volse lo
    sguardo da un'altra parte.
    - Aspettate!   -  disse Anna Pàvlovna,  riflettendo.   -  Oggi  stesso
    parlerò a Lise,  la moglie del giovane Bolkonskij,  e può darsi che la
    cosa vada in porto.  "Ce sera dans vôtre  famille  que  je  ferai  mon
    apprentissage  de  vieille fille" [23.  Sarà nella vostra famiglia che
    farò il mio tirocinio di vecchia zitella].


    CAPITOLO 2.

    Il salotto di Anna Pàvlovna cominciava,  a poco a poco,  ad affollarsi
    di  gente appartenente all'alta società di Pietroburgo: si trattava di
    persone diversissime per età e per carattere,  ma che frequentavano  e
    vivevano nel medesimo ambiente. Era giunta tra gli altri la figlia del
    principe  Vassilij,  la bellissima Elen venuta a prendere il padre per
    andare con lui alla festa dell'ambasciatore.  Indossava  un  abito  da
    ballo  con  il  distintivo  delle  damigelle d'onore dell'imperatrice.
    C'era anche la giovane principessa  Bolkònskaja,  considerata  la  più
    seducente  donna di Pietroburgo,  sposatasi l'inverno precedente e che
    ora, essendo incinta, non poteva frequentare i grandi ricevimenti,  ma
    si  limitava  ad  apparire  alle  serate più semplici.  C'era Ippolìt,
    figlio del principe Vassilij,  con Mortemart che egli presentava  agli
    invitati; e c'erano, infine, l'abate Morio e parecchie altre persone.
    - Non avete ancora visto oppure non conoscete mia zia?  -  diceva Anna
    Pàvlovna  agli  invitati  che  sopraggiungevano e con molta serietà li
    accompagnava davanti a una vecchietta  tutta  infiocchettata  che  era
    entrata  in  salotto  non  appena erano arrivati i primi ospiti.  Anna
    Pàvlovna   li   nominava   lentamente   a   uno   a   uno,   guardando
    alternativamente  loro  e  lei.  Poi si allontanava.  Tutti gli ospiti
    facevano gl'inchini d'uso a quella vecchia zia che nessuno  conosceva,
    di  cui  nessuno  s'interessava  e di cui nessuno aveva bisogno.  Anna
    Pàvlovna, con espressione solenne e triste insieme, pareva tacitamente
    approvare. La vecchia, sempre con la stessa espressione,  dava a tutti
    notizie della propria salute e di quella di Sua Maestà che ora, grazie
    a Dio,  andava migliorando...  Tutti coloro che le si avvicinavano non
    dimostravano  -  per convenienza  -  alcuna  fretta  di  allontanarsi,
    con  la  coscienza  di compiere un penoso dovere,  ma con l'intenzione
    decisa di non accostarsi più alla vecchia per tutta la serata.
    La giovane principessa Bolkònskaja aveva portato il suo lavoro in  una
    borsetta  di  velluto  ricamato in oro.  Il suo labbro superiore,  ben
    disegnato e con una lievissima peluria scura,  era  un  po'  breve  in
    rapporto  ai denti,  ma si apriva in modo molto leggiadro e con grazia
    si allungava verso quello inferiore.  Come sempre accade  nelle  donne
    seducenti, quel difetto  -  labbro corto e bocca semiaperta  -  pareva
    la sua bellezza particolare,  propria a lei.  Era un piacere per tutti
    guardare quella futura mamma,  piena di  salute  e  di  vivacità,  che
    sopportava  con  tanta  disinvoltura  la  sua  condizione.   Si  aveva
    l'impressione che i  vecchi  e  i  giovani,  dall'aria  imbronciata  e
    annoiata,  diventassero  come lei,  quando erano in sua compagnia e le
    parlavano per qualche  minuto.  Chi  discorreva  con  quella  donna  e
    scorgeva  ad ogni parola i denti candidi e scintillanti che apparivano
    continuamente  nel   radioso   sorriso,   si   sentiva   quel   giorno
    particolarmente  amabile  e  cortese.   E  ognuno  provava  la  stessa
    impressione.
    La giovane principessa, dondolandosi leggermente, fece a piccoli passi
    il giro della tavola,  tenendo  in  mano  la  borsetta  da  lavoro  e,
    accomodandosi  con  grazia  il  vestito,  andò  a  sedersi sul divano,
    accanto  al  "samovàr"  d'argento,   come  se  tutto  ciò  che  faceva
    costituisse  un  divertimento  per  lei  e  per  tutti  coloro  che la
    circondavano.
    - "J'ai apporté mon  ouvrage"    -    disse,  aprendo  la  borsetta  e
    rivolgendosi a tutti.  -  Badate, Annette, "ne me jouez pas un mauvais
    tour"  -  si rivolse alla padrona di casa;   -  "vous m'avez écrit que
    c'était une toute petite soirée: voyez comme je suis attifée..."  [24.
    Ho  portato il mio lavoro.  (...) Badate,  Annette,  non vorrei che mi
    aveste giocato un brutto scherzo;  mi avete scritto che si trattava di
    una piccola serata intima: guardate come sono vestita...].
    E tese le braccia per far vedere la veste grigia,  elegante, ornata di
    merletti, cinta, un po' sotto il petto, da un altro nastro.
    - "Soyez tranquille,  Lise,  vous serez toujours la plus jolie"   [25.
    State tranquilla,  Lise,  voi sarete sempre la più carina]  le rispose
    Anna Pàvlovna.
    - "Vous savez,  mon mari m'abandonne"  -  riprese lei  con  lo  stesso
    tono,  rivolgendosi al generale;   -  "il va se faire tuer.  Dites-moi
    pourquoi  cette  vilaine  guerre?"  [26.   Sapete?   Mio   marito   mi
    abbandona... si farà uccidere! Ditemi, perché questa orribile guerra?]
    -    continuò,  parlando  al  principe  Vassilij  e,  senza  attendere
    risposta, si rivolse alla figliuola di lui, alla bella Elen.
    - "Quelle délicieuse personne que cette petite  princesse!"  [27.  Che
    incantevole  creatura,  questa  piccola  principessa]    -    disse il
    principe Vassilij sottovoce ad Anna Pàvlovna.
    Poco dopo la giovane principessa, entrò un giovanotto grande e grosso,
    con la testa rapata, gli occhiali, un paio di pantaloni chiari secondo
    l'ultima moda e una marsina color  marrone.  Quel  giovanotto  era  il
    figlio  naturale di un gran signore,  molto noto dei tempi di Caterina
    (28),  il conte Bezuchov,  che stava morendo a Mosca.  Egli non  aveva
    ancora  prestato  servizio,  era  appena giunto dall'estero dove aveva
    compiuto gli studi e faceva la sua prima  comparsa  in  società.  Anna
    Pàvlovna  lo accolse con un saluto particolare,  riservato agli uomini
    che nel suo salotto rappresentavano il più basso grado gerarchico. Ma,
    nonostante quel saluto,  sul volto di Anna  Pàvlovna,  nello  scorgere
    Pierre che entrava, apparve un'espressione di inquietudine e di timore
    come  alla  vista  di  qualcosa di troppo grande,  che non si trovi al
    proprio posto. Sebbene,  realmente,  Pierre fosse alquanto più alto di
    tutti  i  signori presenti,  quel senso di timore si riferiva soltanto
    allo  sguardo  intelligente  e  insieme  timido  e  sincero   che   lo
    distingueva dagli altri invitati.
    -  "C'est bien aimable à vous,  monsieur Pierre,  d'être venu voir une
    pauvre malade [29.  E' molto gentile da parte vostra,  signor  Pierre,
    essere  venuto  a  trovare  una  povera  ammalata]   -  gli disse Anna
    Pàvlovna,  lanciando uno sguardo timoroso alla zia,  verso la quale lo
    stava conducendo. Pierre mormorò una parola incomprensibile e continuò
    a  cercare  qualcuno  con  gli occhi.  Sorrise lievemente,  con gioia,
    salutando la giovane principessa come una  conoscenza  e  si  avvicinò
    alla  zia.  La  paura di Anna Pàvlovna non era fuor di luogo,  giacché
    Pierre,  senza ascoltare sino in fondo le informazioni  della  vecchia
    circa  la  salute  di Sua Maestà,  fece per allontanarsi da lei.  Anna
    Pàvlovna, quasi sgomenta, lo trattenne con queste parole:
    - Non conoscete l'abate Morio? E' una persona molto interessante...  -
    disse.
    - Sì,  ho sentito parlare dei suoi progetti di  pace  eterna,  il  che
    sarebbe molto interessante... Ma è possibile?
    - Non credete?  -  chiese Anna Pàvlovna, tanto per dire qualcosa e per
    affrettarsi a ritornare ai suoi doveri di padrona di casa.  Ma Pierre,
    commettendo una scortesia,  senza attendere che ella avesse finito  di
    parlare,   si   era   già   allontanato;   poi   volle  riprendere  la
    conversazione, mentre Anna Pàvlovna doveva occuparsi di altre persone.
    A testa bassa e con le lunghe  gambe  divaricate,  egli  cominciava  a
    dimostrare  ad  Anna  Pàvlovna  perché,   secondo  lui,   il  progetto
    dell'abate fosse una utopia.
    - Ne parleremo dopo  -  disse Anna Pàvlovna, sorridendo.
    E,  allontanatasi dal giovanotto che non  conosceva  le  regole  della
    buona  società,  ritornò alla propria occupazione di padrona di casa e
    continuò ad ascoltare e a osservare, pronta a portare aiuto là dove la
    conversazione accennava a languire.  Come un abile capo  di  fabbrica,
    dopo  aver  sistemato  al  loro  posto  gli  operai,  nota,  passando,
    l'immobilità o l'insolito suono scricchiolante e  troppo  rumoroso  di
    una  macchina e si affretta a fermarla o a darle la spinta necessaria,
    così Anna Pàvlovna,  movendosi per il suo salotto,  si avvicinava a un
    gruppo  che  taceva o a un altro che parlava troppo e con una parola o
    con uno spostamento di persone riportava  alla  dovuta  regolarità  la
    macchina della conversazione.  Ma si vedeva che, pur tutta presa dalle
    sue occupazioni, ella temeva qualcosa da parte di Pierre.  Lo guardava
    preoccupata  quando  egli  si avvicinava,  ascoltava ciò che si diceva
    attorno a Mortemart e poi si dirigeva verso un altro gruppo nel  quale
    parlava  l'abate.  Per Pierre,  educato all'estero,  il ricevimento in
    casa di Anna Pàvlovna era il primo al quale prendeva parte in  Russia.
    Sapeva  che  in quel salotto erano riunite le persone più elette della
    città,  e i suoi occhi,  come quelli di un  bimbo  in  un  negozio  di
    balocchi,  non  sapevano  più  dove  guardare.  Temeva  di perdere una
    conversazione intelligente che avrebbe potuto ascoltare; osservando le
    espressioni tranquille ed  eleganti  delle  persone  riunite  in  quel
    salotto,   egli   aspettava   continuamente   di   udire  qualcosa  di
    particolarmente  interessante.   Infine  si  avvicinò  a   Morio.   La
    conversazione del gruppo gli parve attraente e si fermò, in attesa del
    momento opportuno per esprimere le proprie opinioni,  come, in genere,
    desiderano fare i giovani


    CAPITOLO 3.

    La serata di Anna Pàvlovna  procedeva  bene.  Le  conversazioni,  come
    macchine di un'officina, funzionavano regolarmente da tutte le parti e
    facevano un rumore ininterrotto.  Oltre alla vecchia zia, accanto alla
    quale sedeva ora una signora anziana, dal viso avvizzito e scarno,  un
    po'  fuori  posto in quella brillante riunione,  gli invitati si erano
    divisi in tre gruppi.  Di uno,  costituito prevalentemente di  uomini,
    l'abate era il centro;  nel secondo, giovanile, primeggiavano la bella
    Elen, figlia del principe Vassilij, e la graziosa, fresca,  sebbene un
    po'  grassoccia  per  la  sua età,  principessa Bolkònskaja;  il terzo
    gruppo attorniava il visconte Mortemart e Anna Pàvlovna.
    Il  visconte  era  un  giovane  ammodo,  dai  lineamenti  e  dal  fare
    simpatico,  che si riteneva, evidentemente, una celebrità ma che, data
    la buona educazione ricevuta,  modestamente permetteva alla  compagnia
    della quale faceva parte di approfittare di lui. Era facile capire che
    Anna Pàvlovna lo "offriva" ai suoi ospiti.  Come un abile "chef" serve
    come un piatto fine e fuori del comune quello stesso  pezzo  di  carne
    che  nessuno mangerebbe se lo avesse visto nella sudicia cucina,  così
    durante  il  ricevimento,  Anna  Pàvlovna  "serviva"  ai  suoi  ospiti
    dapprima  il  visconte  e poi l'abate come qualcosa di eccezionalmente
    raffinato. Nel gruppo di Mortemart si parlava dell'assassinio del duca
    d'Enghien (30).  Il visconte asseriva che il duca d'Enghien era  morto
    per  la  sua  magnanimità  e  che lo sdegno di Napoleone contro di lui
    aveva avuto origine da motivi particolari.
    - Ah,  sentiamo,  sentiamo!  Raccontate,  visconte!   -  esclamò  Anna
    Pàvlovna,  avvertendo  con  gioia che quella frase richiamava qualcosa
    alla Luigi Quindicesimo (31)  -  Raccontate!
    Il visconte s'inchinò in segno di obbedienza e  sorrise  cortesemente.
    Anna  Pàvlovna  fece  fare  circolo  attorno  a  lui e invitò tutti ad
    ascoltare il racconto.
    - "Le vicomte a personnellement connu le monseigneur"    -    sussurrò
    Anna Pàvlovna a uno.  -  "Le vicomte est un parfait conteur"  -  disse
    a un altro.  -  "Comme on voit l'homme de la bonne compagnie!" [32. Il
    visconte  ha  conosciuto  personalmente  il  duca...  Il visconte è un
    narratore perfetto...  Come si vede che appartiene all'alta  società!]
    -  aggiunse, rivolta a un terzo.
    Il  visconte  veniva  così  presentato agli ospiti sotto l'aspetto più
    elegante e attraente,  come un "roast-beef" su un  piatto  ben  caldo,
    contornato da verdi foglie di insalata.  Il visconte era pronto a dare
    inizio al suo racconto e sorrideva.
    - Venite qui,  "chère Hélène"  -    disse  Anna  Pàvlovna  alla  bella
    principessa  che,  seduta un po' distante,  costituiva il centro di un
    altro gruppo.
    La principessa Elen  sorrideva.  Si  alzò  con  lo  stesso  immutabile
    sorriso  di  donna perfettamente bella che aveva quando era entrata in
    salotto.  Facendo frusciare leggermente il suo bianco abito  da  ballo
    guernito  di "péluche" ed abbagliando con il candore delle spalle,  lo
    splendore dei capelli e dei brillanti, ella passò in mezzo agli uomini
    che le fecero largo,  senza guardare nessuno ma  sorridendo  a  tutti;
    come  se  concedesse a ciascuno il diritto di ammirare la bellezza del
    suo corpo,  delle spalle rotonde molto scoperte,  secondo la moda  del
    momento,  della  schiena  e  del  petto,  e come se portasse con sé lo
    splendore fastoso di una festa da ballo, si avvicinò ad Anna Pàvlovna.
    Era così bella che non solo non aveva ombra di civetteria,  ma pareva,
    anzi,  vergognarsi  di  quella  bellezza indiscutibile,  che agiva con
    troppa forza vittoriosa.  Pareva  che  desiderasse,  ma  non  potesse,
    diminuire l'effetto del proprio fascino.
    - Che bella creatura!  -  dicevano tutti coloro che la vedevano.
    Come  colpito  alla  vista  di  qualcosa  di insolito,  il visconte si
    strinse nelle spalle  e  abbassò  gli  occhi  mentre  ella,  sedendosi
    davanti a lui, lo illuminava con il suo immutabile sorriso.
    - "Madame,  je crains pour mes moyens devant un pareil auditoire" [33.
    Signora,  temo che i miei mezzi non siano adatti a un simile uditorio]
    -  disse egli con un sorriso e chinando il capo.
    La  principessa appoggiò il suo braccio nudo e grassoccio sul tavolino
    e non trovò necessario dire neppure una parola.  Aspettava sorridendo.
    Durante  tutto  il  racconto,  ella  rimase seduta con il busto eretto
    guardando  a  lunghi  intervalli  ora  il  suo  bel  braccio   rotondo
    appoggiato  leggermente  sul  tavolino,  ora  il suo petto,  anche più
    bello,  sul quale accomodava la collana di  brillanti,  lisciò  alcune
    volte  le  pieghe dell'abito e quando la narrazione produceva un certo
    effetto guardava  Anna  Pàvlovna;  il  suo  viso  assumeva  la  stessa
    espressione  di  quello  della  damigella  d'onore,   ma  subito  dopo
    riprendeva il  suo  radioso  sorriso.  Dopo  Elen,  anche  la  giovane
    principessa si allontanò dalla tavola da tè.
    -  "Attendez-moi,  je  vais  prendre  mon  ouvrage"  -  diss'ella.   -
    "Voyons,  à quoi pensez-vous?"  -  si  rivolse  al  principe  Ippolìt.
    "Apportez-moi mon ridicule" [34.  Aspettatemi,  vado a prendere il mio
    lavoro... Suvvia, a che pensate? Portatemi la borsetta].
    La principessa,  sorridendo e parlando con tutti,  si  mise  a  sedere
    comodamente e in tono allegro esclamò:
    - Ora sto bene.  -  Poi, pregando di incominciare, si mise a lavorare.
    Il  principe  Ippolìt  le  portò  la  borsetta  e  rimase  nel gruppo.
    Avvicinatosi alla poltrona di lei, le si sedette vicino.
    "Le charmant" Ippolìt colpiva per la straordinaria rassomiglianza  con
    la   bellissima   Elen  e  ancora  di  più  perché,   malgrado  questa
    somiglianza,  egli era straordinariamente brutto.  I  suoi  lineamenti
    erano come quelli della sorella,  ma in lei tutto era illuminato dalla
    gioia di vivere, dalla giovinezza, dall'immutabile sorriso e dalla non
    comune, scultorea perfezione del corpo; nel fratello, al contrario, lo
    stesso  viso,   offuscato  dall'idiozia,   esprimeva  una  presuntuosa
    incontentabilità,  e il corpo era magro e striminzito.  Gli occhi,  il
    naso, la bocca sembravano contratti da una eterna smorfia di tedio,  e
    le braccia e le gambe assumevano sempre una posizione innaturale.
    - "Ce n'est pas une histoire de revenants?  [35. Non è mica una storia
    di fantasmi?]  -  chiese egli,  sedendosi accanto alla  principessa  e
    affrettandosi  a  mettere  davanti  agli  occhi l'occhialetto come se,
    senza quell'arnese, non potesse parlare.
    - "Mais non, mon cher" [36. Ma no,  mio caro]  -  rispose il narratore
    stupito, alzando le spalle.
    -  "C'est que je déteste les histoires des revenants" [37.  Giacché io
    detesto le storie di fantasmi.]  -  replicò il principe  Ippolìt,  con
    un  tono dal quale si capiva che egli diceva parole di cui comprendeva
    il significato soltanto dopo averle pronunziate.
    Dal modo presuntuoso con cui parlava, nessuno riusciva a capire se ciò
    che egli diceva fosse molto spiritoso o molto stupido.  Indossava  una
    marsina  verde  cupo,  un  paio  di  calzoni  color  "cuisse de nymphe
    effrayée" [38.  Coscia di ninfa spaventata],  come diceva egli stesso,
    calze di seta e scarpette con fibbie.
    Il visconte raccontava in modo molto garbato l'aneddoto allora in voga
    del  duca d'Enghien che,  recatosi una volta segretamente a Parigi per
    un appuntamento con  l'attrice  George  (39),  si  era  imbattuto  con
    Bonaparte,  che  godeva  anch'egli  dei  favori della celebre attrice.
    Quell'incontro aveva causato a Napoleone uno  di  quegli  accessi  cui
    andava soggetto, e per cui si era trovato alla mercé del duca. Questi,
    però,  non ne aveva approfittato,  ma più tardi Bonaparte, proprio per
    quella magnanimità, si era vendicato facendolo uccidere.
    Il  racconto  era  molto  interessante,   specialmente   nel   momento
    dell'incontro  fra i due rivali,  e a quel punto le signore mostrarono
    una certa commozione.
    - Molto  bello!    -    disse  Anna  Pàvlovna,  guardando  con  occhio
    interrogativo la giovane principessa.
    -  Molto bello  -  ripeté questa a voce bassa,  puntando l'ago nel suo
    ricamo,  quasi volesse far capire così che la bellezza  e  l'interesse
    del racconto le impedivano di continuare a lavorare.
    Il visconte apprezzò quella muta lode e,  ringraziando con un sorriso,
    si affrettò a proseguire;  ma  in  quel  momento  Anna  Pàvlovna,  che
    guardava continuamente il giovanotto per lei terribile,  notò che egli
    parlava con l'abate in tono  troppo  alto  e  con  troppa  foga  e  si
    affrettò  allora  a  portare  aiuto  nel luogo pericoloso...  Infatti,
    Pierre  era  riuscito  a  intrecciare  con  l'abate  una   discussione
    sull'equilibrio politico,  e l'abate, che evidentemente si interessava
    all'ingenuo ardore  del  giovanotto,  gli  stava  sviluppando  la  sua
    prediletta idea. Entrambi ascoltavano e parlavano con troppa vivacità,
    e questo non andava a genio ad Anna Pàvlovna.
    -  I  mezzi  sono  l'equilibrio  europeo  e  il diritto delle genti  -
    diceva l'abate.  -  Spetta a uno stato potente come la Russia,  famosa
    per la sua barbarie,  mettersi disinteressatamente a capo di un'unione
    che abbia per scopo l'equilibrio dell'Europa: essa salverà il mondo.
    - Come otterrete un tale equilibrio?  -  prese a dire Pierre.
    Ma in quel momento si avvicinò Anna Pàvlovna e,  gettato  uno  sguardo
    severo  a Pierre,  chiese all'abate italiano come sopportasse il clima
    di  Pietroburgo.   Il  viso  dell'abate  mutò  di  colpo   e   assunse
    l'espressione falsamente offesa ma affabile, che gli era evidentemente
    abituale quando parlava con le donne.
    -  Sono talmente incantato e affascinato dallo spirito e dalla cultura
    di questa società,  e soprattutto di quella femminile,  nella quale ho
    avuto la fortuna di essere accolto,  che non ho davvero avuto il tempo
    di pensare al clima.
    Senza più abbandonare l'abate e Pierre,  Anna Pàvlovna li fece riunire
    al  gruppo  comune  per  avere agio di osservarli meglio.  Intanto nel
    salotto fece il suo ingresso un altro  personaggio.  Si  trattava  del
    giovane principe Andréj Bolkonskij,  marito della giovane principessa.
    Il principe Bolkonskij era un bellissimo giovane di media statura, dai
    lineamenti nitidi e marcati.  Tutta  la  sua  persona,  dallo  sguardo
    stanco  e  annoiato  sino  all'andatura  lenta  e  uguale,  offriva un
    notevole contrasto con quello della sua giovane,  vivacissima  moglie.
    Egli  evidentemente  non  solo conosceva tutte le persone che erano in
    salotto,  ma esse lo avevano già annoiato a tal punto  che  non  aveva
    nessuna  voglia  di  guardarle e di ascoltarle.  E tra tutti quei visi
    pareva che quello che lo infastidisse di più  fosse  proprio  il  viso
    della  sua  graziosa moglie.  Con una smorfia che gli imbruttiva i bei
    lineamenti,  egli volse altrove lo sguardo.  Baciò  la  mano  ad  Anna
    Pàvlovna e, socchiudendo gli occhi, osservò gli invitati.
    - "Vous vous enrôlez pour la guerre,  mon prince?" [40. Vi arruolerete
    per la guerra, principe?]  -  gli chiese Anna Pàvlovna.
    - Il generale Kutuzòv    -    rispose  Bolkonskij,  accentuando,  alla
    francese,  l'ultima  sillaba    -    mi ha voluto come suo aiutante di
    campo...
    - E Lise, vostra moglie?
    - Andrà in campagna.
    - Non considerate da parte vostra un peccato il privarci della  vostra
    incantevole moglie?
    -  "André",   -  disse la giovane principessa,  rivolgendosi al marito
    con lo stesso tono civettuolo con  il  quale  soleva  rivolgersi  agli
    estranei    -    se tu sapessi che cosa ci ha raccontato il visconte a
    proposito di "mademoiselle" George e di Bonaparte!
    Il principe Andréj socchiuse gli occhi e si  voltò  dall'altra  parte.
    Pierre,  che  dal  momento  in  cui  il principe Andréj era entrato in
    salotto non aveva più  distolto  da  lui  il  suo  sguardo  gioioso  e
    cordiale,  gli si avvicinò e gli prese il braccio.  Il principe, senza
    voltarsi,  atteggiò il viso a una smorfia che  esprimeva  il  dispetto
    verso chi lo toccava ma,  quando scorse il volto sorridente di Pierre,
    sorrise anch'egli di un sorriso inaspettato, buono e simpatico.
    - Ma guarda un po'! Anche tu nel gran mondo!  -  disse a Pierre.
    - Sapevo che vi avrei trovato  -  rispose Pierre.   -  Verrò a cena da
    voi    -    aggiunse  a  voce bassa per non disturbare il visconte che
    continuava il suo racconto.  -  Posso?
    - No,  impossibile!   -  rispose il principe Andréj ridendo,  con  una
    stretta  di  mano  che fece capire a Pierre che non era una domanda da
    farsi.
    Avrebbe voluto dirgli ancora qualcosa,  ma in quel momento il principe
    Vassilij  si  alzò  con  la figlia,  e i due giovani si scostarono per
    farli passare.
    - Mi scuserete,  mio caro visconte  -  disse il principe  Vassilij  al
    francese,  premendo  piano il braccio di lui per impedirgli di alzarsi
    dalla sedia.   -  Quella benedetta festa in casa dell'ambasciatore  mi
    priva di un piacere e mi obbliga ad interrompervi.  Mi rincresce molto
    abbandonare la  vostra  piacevolissima  serata    -    disse  ad  Anna
    Pàvlovna.
    Sua  figlia,   la  principessa  Elen,   sollevando  appena  le  pieghe
    dell'abito, passò tra le sedie, e un sorriso più luminoso rischiarò il
    suo bel volto.  Quando fu davanti a  Pierre,  egli  guardò  con  occhi
    estatici e quasi sgomenti la splendida fanciulla.
    - E' molto bella!  -  osservò il principe Andréj.
    - Molto!  -  ripeté Pierre.
    Passando davanti a loro, il principe Vassilij strinse la mano a Pierre
    e, rivolto ad Anna Pàvlovna, disse:
    -  Domatemi  quest'orso: è un mese che vive in casa mia ed è questa la
    prima volta che lo vedo in società. Nulla è necessario a un giovanotto
    quanto la compagnia di donne intelligenti!


    CAPITOLO 4.

    Anna Pàvlovna,  sorridendo,  promise di occuparsi di Pierre che,  come
    sapeva,  era  parente,  per  parte  di  padre,  del principe Vassilij.
    L'anziana signora, che stava seduta davanti alla vecchia zia,  si alzò
    in  fretta e raggiunse il conte Vassilij in anticamera.  Dal suo volto
    era scomparsa l'espressione di simulato interessamento di poco  prima:
    la  sua  fisionomia,  buona  e  triste,  esprimeva  soltanto  timore e
    inquietudine.
    - Che mi potete dire,  principe,  del mio Borìs?   -    chiese  quando
    l'ebbe raggiunto in anticamera.  (Pronunziava il nome di Borìs con una
    particolare accentuazione sulla "o").   -  Io non posso rimanere oltre
    a  Pietroburgo.  Ditemi,  quali  notizie  potrò  portare al mio povero
    ragazzo?
    Sebbene  il  principe  Vassilij  ascoltasse  malvolentieri   e   quasi
    scortesemente   l'anziana   signora,   dimostrando   anche  una  certa
    impazienza,  essa gli sorrideva con espressione affettuosa e  commossa
    e, nel timore che egli si allontanasse, gli prese la mano.
    - Che cosa vi costa dire una parola all'imperatore?  Basterà perché il
    mio  ragazzo  passi  subito  nella  Guardia    -     disse   in   tono
    supplichevole.
    -Vi assicuro,  principessa,  che io tenterò tutto quanto sta in me,  -
    rispose il principe Vassilij  -  ma mi è difficile  fare  una  domanda
    all'imperatore.  Vi  consiglierei  di  rivolgervi a Rumjanzòv (41) per
    mezzo del principe Golicyn (42); sarebbe la miglior cosa da farsi.
    L'anziana signora era una principessa Drubetzkaja, appartenente quindi
    a una delle migliori famiglie della Russia, ma era povera, da un pezzo
    aveva abbandonato la vita di società e perduto quindi le relazioni  di
    un  tempo.  Era  venuta  a  Pietroburgo  per ottenere una nomina nella
    Guardia per il  proprio  unico  figlio.  Soltanto  per  incontrare  il
    principe  Vassilij  si  era  fatta  invitare  al  ricevimento  di Anna
    Pàvlovna,  e soltanto per quella ragione aveva ascoltato  il  racconto
    del  visconte  su  "Mademoiselle  George"  e Bonaparte.  Le parole del
    principe Vassilij la sgomentarono: il suo volto, un tempo assai bello,
    espresse un impeto di collera che durò solo un momento. Poi ricominciò
    a sorridere e strinse più forte la mano del principe.
    - Sentite,  principe,   -  riprese l'anziana signora  -  non vi ho mai
    chiesto  niente,  non  vi  chiederò  mai  più  nulla...  Non vi ho mai
    rammentato l'amicizia che ha legato vostro padre al mio.  Ma,  adesso,
    vi  scongiuro,  in  nome di Dio,  fate questo per mio figlio,  e io vi
    considererò come mio benefattore  -  aggiunse in fretta.   -  No,  non
    andate  in  collera...  promettetemelo!  Mi  sono già rivolta al conte
    Golicyn:  ha  rifiutato.  Siate  buono  come  eravate  un  tempo!    -
    aggiunse,  tentando di sorridere, mentre i suoi occhi si riempivano di
    lacrime.
    - Papà,  arriveremo in ritardo  -   disse  la  principessa  Elen,  che
    attendeva  presso  la  porta,  voltando  verso il padre la bella testa
    eretta sulle spalle scultoree.
    L'autorità è un capitale che in società bisogna  saper  curare  perché
    non  svanisca.  Il  principe  Vassilij  non  lo ignorava e,  dopo aver
    riflettuto  che  se  avesse  interceduto  per  tutti  quelli  che   lo
    richiedevano  ben presto non avrebbe più potuto ottenere nulla per sé,
    usava di rado della propria  influenza.  Nel  caso  della  principessa
    Drubetzkaja  egli  sentì tuttavia,  dopo l'ultimo appello di lei,  una
    specie di rimorso di coscienza.  Essa gli aveva rammentato la  verità,
    giacché  i  primi  passi  nella  carriera  li  doveva al padre di lei.
    Inoltre comprese dal suo atteggiamento  che  si  trattava  di  una  di
    quelle donne,  e in particolare di quelle madri che, quando si mettono
    in mente qualche  cosa,  non  desistono  più  sino  a  che  non  hanno
    soddisfatto il loro desiderio e che,  in caso contrario, sono pronte a
    tornare alla carica ogni giorno e ogni momento e, addirittura,  a fare
    delle scenate. Quest'ultima considerazione lo fece esitare.
    - "Chère" Anna Michàjlovna,   -  disse con la sua consueta familiarità
    e il consueto tono di voce infastidito  -  mi è quasi impossibile fare
    quello che desiderate,  ma per dimostrarvi che vi voglio  bene  e  che
    ricordo devotamente vostro padre vedrò di farlo: vostro figlio passerà
    nella Guardia: ve lo prometto. Siete contenta?
    - Amico mio,  mio benefattore!  Non mi aspettavo altro da voi, giacché
    so quanto siete buono.
    Il principe fece per allontanarsi.
    - Aspettate!  Ancora una parola!  Quando mio figlio sarà passato nella
    Guardia...    -  a questo punto ebbe un momento di esitazione  -  voi,
    che siete in ottimi rapporti con Michaìl Ilarjònovic' Kutuzòv,  glielo
    raccomanderete come aiutante? Allora io sarò tranquilla e...
    Il principe Vassilij sorrise.
    -  Questo  non  ve  lo  prometto.  Non  potete  immaginare  da  quante
    raccomandazioni sia assediato  Kutuzòv  dal  giorno  in  cui  è  stato
    nominato comandante in capo dell'esercito! Mi ha detto egli stesso che
    tutte  le  signore  di Mosca si sono messe d'accordo per dargli i loro
    figli come aiutanti di campo...
    - Promettetemelo, via! Altrimenti non vi darò pace, benefattore mio...
    - Papà,   -  ripeté la bella principessa con lo stesso tono di voce  -
    arriveremo in ritardo...
    - Dunque, arrivederci...
    - Allora domani farete una relazione all'imperatore?
    - Senza dubbio, ma per Kutuzòv non vi prometto nulla...
    - Suvvia,  Vassilij,  promettetemelo!  -  esclamò Anna Michàjlovna con
    un sorriso civettuolo che forse nel passato le era stato abituale,  ma
    che ora non andava proprio d'accordo con il suo viso sciupato.
    Ella dimenticava evidentemente la propria età e metteva in opera,  per
    abitudine,  tutti i mezzi femminili di un  tempo.  Ma  non  appena  il
    principe  fu uscito,  il suo viso riprese l'espressione fredda e finta
    che aveva avuto prima.  Ritornò  nel  gruppo  in  mezzo  al  quale  il
    visconte  continuava  il  suo  racconto  e  di  nuovo fece le viste di
    ascoltare, in attesa del momento buono per andarsene, dato che ciò che
    l'interessava era ormai stato fatto.
    - Be', che ne dite della recente commedia della consacrazione a Milano
    (43)?   -  chiese Anna Pàvlovna.   -   "Et  la  nouvelle  comédie  des
    peuples  de Gênes et de Lucques,  qui viennent présenter leurs voeux à
    M. Buonaparte? M. Buonaparte assis sur un trône, et exaucant les voeux
    des nations! Adorable! Non,  mais c'est à en devenir folle!  On dirait
    que  le  monde entier a perdu la tête" [44.  E la nuova commedia delle
    popolazioni di Genova e di Lucca che porgono i loro auguri  al  signor
    Buonaparte?  Il signor Buonaparte assiso su di un trono e nell'atto di
    esaudire i voti delle nazioni!  Deliziosa!  Ah,  c'è da impazzire!  Si
    direbbe che il mondo abbia perduto la testa].
    Il principe Andréj sorrise guardando in viso Anna Pàvlovna.
    -  "Dieu me la donne,  gare à qui la touche!"  -  disse,  ripetendo le
    parole pronunziate da Bonaparte durante l'incoronazione.   -  "On  dit
    qu'il  a  été très beau en prononcant ces paroles..." [45.  "Dio me la
    dà, guai a chi la tocca!".  Dicono che sia stato molto bello nell'atto
    di  pronunciare  questa  frase...]    -  aggiunse,  e ancora una volta
    ripeté in italiano le parole:  -  "Dio me l'ha data,  guai  a  chi  la
    tocca!".
    -  Io  spero    -   continuò Anna Pàvlovna  -  "que ca a été la goutte
    d'eau qui fera déborder le  verre.  Les  souverains  ne  peuvent  plus
    supporter cet homme,  qui menace tout" [46. Spero che questa sia stata
    la goccia d'acqua che farà traboccare il vaso.  I sovrani non  possono
    più sopportare quest'uomo che minaccia ogni cosa].
    -  "Les  souverains?  Je  ne  parle  pas  de  la  Russie"  -  disse il
    visconte, cortesemente e disperatamente.  -  "Les souverains,  madame!
    Qu'ont-ils fait pour Louis Seize, pour la reine, pour madame Elisabeth
    (47)?  Rien"    -    proseguì accalorandosi.   -  "Et croyez-moi,  ils
    subissent la punition pour leur trahison de la cause des Bourbons. Les
    souverains?  Ils envoient des ambassadeurs complimenter  l'usurpateur"
    [48.  I sovrani?  Io non parlo della Russia.  I sovrani,  signora, che
    cosa hanno fatto per Luigi Sedicesimo, per la regina,  per Elisabetta?
    Nulla!  E,  credetemi,  essi  subiscono  ora  la  punizione  del  loro
    tradimento  alla  causa  dei  Borboni.  I  sovrani?   Mandano  õ  loro
    ambasciatori a complimentare l'usurpatore].
    E, con un sospiro di disprezzo, cambiò posizione. Il principe Ippolìt,
    che  già da un pezzo guardava il visconte attraverso l'occhialetto,  a
    queste  parole  si  voltò  con  tutta  la  persona  verso  la  giovane
    principessa  e,  dopo  avere  chiesto un ago,  prese a disegnare sulla
    tavola lo stemma dei Condé,  e glielo spiegò con aria di tale sussiego
    da far pensare che la principessa glielo avesse chiesto.
    -  "Bâton  de  gueules,  engrêlé de gueules d'azur: maison Condé" [49.
    Palo rosso spinato d'azzurro. Casa Condé]  -  disse.
    La principessa ascoltava sorridendo.
    - Se Buonaparte starà ancora per un anno sul trono di Francia    disse
    il visconte proseguendo la conversazione iniziata,  con l'aria di chi,
    senza ascoltare le opinioni degli altri,  segue soltanto il corso  dei
    propri   pensieri    -    se  ne  vedranno  delle  belle!   Per  mezzo
    dell'intrigo,  della violenza,  dell'esilio,  io credo che la migliore
    società francese sarà annientata per sempre, e allora...
    Egli si strinse nelle spalle e allargò le braccia.  Pierre voleva dire
    qualcosa: il discorso lo interessava,  ma  Anna  Pàvlovna,  che  stava
    all'erta, lo frenò.
    -  L'imperatore  Alessandro    -   ella disse con la tristezza con cui
    parlava sempre quando  accennava  alla  famiglia  imperiale    -    ha
    dichiarato che lascerà ai Francesi la scelta della forma di governo. E
    io  credo  che  non vi sia dubbio che tutta la nazione,  non appena si
    sarà liberata dall'usurpatore,  si butterà tra le  braccia  di  un  re
    legittimo    -  dichiarò,  cercando di essere cortese verso l'emigrato
    realista.
    -  Non è certo  -  intervenne il principe Andréj.   -    "Monsieur  le
    vicomte" pensa a ragione che se ne vedranno delle belle.  Io credo che
    sarà difficile ritornare al passato.
    -  A  quanto  ho  sentito    -    disse  Pierre,   insinuandosi  nella
    conversazione  e arrossendo  -  quasi tutta la nobiltà è già passata a
    Buonaparte.
    - Questo lo dicono i buonapartisti   -    replicò  il  visconte  senza
    guardare  Pierre.    -    Attualmente è difficile conoscere l'opinione
    pubblica francese.
    - L'ha detto Buonaparte!  -  esclamò Andréj con un sorriso. (Si capiva
    che il visconte non gli andava a genio e che, pur non guardandolo, era
    a lui che dirigeva le sue parole).  -  "Je leur ai montré le chemin de
    la gloire"  -  continuò dopo un breve silenzio, ripetendo le parole di
    Napoleone.   -  "Ils n'en  ont  pas  voulu;  je  leur  ai  ouvert  mes
    antichambres,  ils se sont precipités en foule...".  "Je ne sais pas à
    quel point il a eu le droit de le dire"  [50.  "Ho  indicato  loro  il
    cammino della gloria.  Essi non hanno voluto seguirlo;  ho aperto loro
    le mie anticamere, vi si sono precipitati in folla...". Ma non so sino
    a che punto egli abbia avuto il diritto di dire così.].
    - Nessun diritto!   -  replicò il visconte.   -  Dopo l'uccisione  del
    duca,  anche gli uomini meno imparziali hanno cessato di vedere in lui
    un eroe. "Si même ca a été un héros pour certaines gens",  -  proseguì
    il visconte rivolto ad Anna Pàvlovna  -  "depuis l'assassinat  du  duc
    il y a un martyr de plus dans le ciel, un héros de moins sur la terre"
    [51.  Se anche è stato un eroe per alcuni, dopo l'assassinio del duca,
    c'è un martire in più in cielo e un eroe in meno sulla terra.]
    Anna Pàvlovna e gli  altri  non  avevano  ancora  fatto  in  tempo  ad
    approvare con un sorriso le parole del visconte che Pierre s'intromise
    di nuovo nella conversazione e Anna Pàvlovna, pur presentendo che egli
    avrebbe detto qualcosa di inopportuno, non riuscì a trattenerlo.
    -  Il  supplizio  del  duca  d'Enghien    -   disse Pierre  -  era una
    necessità imprescindibile, e io vedo una grandezza d'animo proprio nel
    fatto che  Napoleone  non  abbia  temuto  di  assumere  su  di  sé  la
    responsabilità di quell'atto.
    - Dio! Mio Dio!  -  mormorò, atterrita, Anna Pàvlovna.
    -  "Comment,  M.  Pierre,  vous  trouvez que l'assassinat est grandeur
    d'âme?" [52.  Ma come,  signor Pierre,  voi pensate  che  l'assassinio
    denoti   grandezza  d'animo?]    -    chiese  la  giovane  principessa
    ripiegando il suo lavoro.
    - Ah! Oh!  -  esclamarono varie voci.
    - "Capital! [53. Magnifico!]  -  disse in inglese il principe Ippolìt,
    battendosi con la mano un ginocchio.  Il visconte si limitò ad  alzare
    le spalle.
    Pierre  con  aria  trionfante  guardava  gli  ascoltatori di sopra gli
    occhiali.
    - Parlo così,   -  proseguì con slancio  -  perché i Borboni fuggirono
    davanti alla rivoluzione lasciando il popolo nell'anarchia;  Napoleone
    solo seppe comprendere la rivoluzione e vincerla e proprio per questo,
    per il bene comune,  non poteva fermarsi di fronte  alla  vita  di  un
    uomo.
    - Volete venire a questa tavola?   -  chiese Anna Pàvlovna. Ma Pierre,
    senza rispondere, continuò a parlare.
    - Sì,   -  disse,  accalorandosi sempre di più  -  Napoleone è  grande
    perché si mise al di sopra della rivoluzione,  ne represse gli abusi e
    mantenne ciò che in essa vi era di buono: l'uguaglianza dei  cittadini
    e  la  libertà di parola e di stampa: soltanto per questo conquistò il
    potere.
    - Se,  conquistato il potere,  non ne avesse approfittato per compiere
    un  assassinio e lo avesse restituito al legittimo sovrano,   -  disse
    il visconte  -  lo chiamerei anch'io un grand'uomo.
    - Non avrebbe potuto compiere un simile gesto.  Il  popolo  gli  aveva
    dato  il  potere  soltanto  perché  lo  liberasse dai Borboni e perché
    vedeva in lui un grand'uomo.  La rivoluzione fu una grande opera!    -
    proseguì   "monsieur"   Pierre,   dimostrando  con  questa  provocante
    dichiarazione la sua estrema gioventù  e  il  desiderio  di  esprimere
    tutto al più presto.
    - La rivoluzione e il regicidio una grande opera?... Dopo questo... Ma
    non volete dunque venire a questa tavola?  -  ripeté Anna Pàvlovna.
    - "Contrat social" (54)  -  disse il visconte con un amabile sorriso .
    - Io non parlo dell'uccisione del re. Parlo delle idee.
    - Già, le idee del saccheggio, dell'omicidio, dell'uccisione del re  -
    interruppe di nuovo una voce ironica.
    - Senza dubbio vi furono degli eccessi, ma le cose che hanno veramente
    importanza  sono  l'uguaglianza tra i cittadini,  i diritti dell'uomo,
    l'emancipazione dai pregiudizi.  E  tutte  queste  idee  Napoleone  le
    mantenne in pieno.
    - Libertà e uguaglianza  -  disse in tono sprezzante il visconte, come
    se  finalmente  si decidesse a dimostrare seriamente a quel giovanotto
    tutta la stupidità delle sue frasi -  sono grandi parole,  compromesse
    da molto tempo.  Chi non ama la libertà e l'uguaglianza? Già il nostro
    Salvatore predicava la libertà e l'uguaglianza.  Forse gli uomini sono
    diventati più felici dopo la rivoluzione?  Al contrario.  Noi volevamo
    la libertà, e Buonaparte l'ha distrutta.
    Il principe Andréj guardava sorridendo ora Pierre,  ora  il  visconte,
    ora  la  padrona  di  casa.  Al  primo  momento  le  uscite  di Pierre
    sgomentarono Anna Pàvlovna che pure era avvezza alla vita di  società,
    ma  quando  vide  che,  nonostante le parole sacrileghe pronunziate da
    Pierre,   il  visconte  si  manteneva  calmo,   e  si  convinse  della
    impossibilità di farlo tacere,  si riprese e,  alleandosi al visconte,
    assalì l'oratore.
    - "Mais, mon cher Monsieur Pierre!"  -  esclamò Anna Pàvlovna. -  Come
    fate a spiegare che un grand'uomo abbia potuto fare uccidere il  duca,
    un uomo semplicemente come gli altri, senza processo e senza colpa?
    -  Io  domanderei  -  disse il visconte  -  in che modo questo signore
    spiegherebbe il 18 brumaio (55).  Non fu forse un inganno?  "C'est  un
    escamotage,  qui ne ressemble nullement à la manière d'agir d'un grand
    homme" [56.  E' una specie di gherminella che non somiglia affatto  al
    modo di agire di un grand'uomo].
    -  E  i prigionieri d'Africa che egli uccise?   -  aggiunse la giovane
    principessa.  -  Che cosa orribile!  -  E si strinse nelle spalle.
    - "C'est un roturier,  vous avez un beau dire" [57.  Dite  quello  che
    volete, ma è un uomo volgare.]  -  intervenne il principe Ippolìt.
    Pierre non sapeva a chi rispondere: guardava tutti e sorrideva. Il suo
    sorriso  non  era  come  quello di tutti gli altri uomini: quando egli
    sorrideva,  a un tratto il suo viso serio e un po' cupo svaniva  e  ne
    appariva un altro,  dall'espressione buona,  infantile, persino un po'
    sciocca e che pareva chiedere perdono.
    Al visconte,  che lo vedeva per la prima volta,  apparve evidente  che
    quel giacobino non era assolutamente terribile quanto le sue parole.
    Tutti tacquero.
    -  Come  volete  che egli risponda a tutti in una volta?   -  disse il
    principe Andréj.   -  Inoltre,  negli atti di un uomo di stato bisogna
    distinguere  quelli  dell'uomo  come  uomo  privato,  quelli  del capo
    dell'esercito e quelli dell'imperatore. Almeno a me pare così.
    - Certo, certo,  si capisce...   -  esclamò Pierre,  felice dell'aiuto
    che gli veniva porto.
    -  Non  si  può  non  ammettere  che  Napoleone  come  uomo  sia stato
    grandissimo al ponte d'Arcole (58),  nel  lazzaretto  di  Giaffa  dove
    diede la mano agli appestati (59); ma... ma ci sono altri atti che non
    è facile giustificare...
    Il   principe   Andréj,   che  evidentemente  aveva  voluto  addolcire
    l'inopportunità delle parole di Pierre,  si alzò  e,  preparandosi  ad
    andare via, fece un cenno a sua moglie.
    A un tratto si alzò anche il principe Ippolìt e, fermando tutti con un
    gesto, li pregò di sedersi e poi disse:
    - "Ah,  aujourd'hui on m'a raconté une anecdote moscovite,  charmante,
    il faut que je vous en régale. Vous m'excusez, vicomte, il faut que je
    raconte en russe.  Autrement on ne sentira pas le sel  de  l'histoire"
    [60.  Ah,  oggi  mi hanno raccontato un aneddoto moscovita,  veramente
    grazioso;  voglio raccontarvelo.  Mi  scuserete,  visconte,  ma  debbo
    raccontarlo in russo, altrimenti non se ne gusterebbe il sale].
    E  il principe Ippolìt si mise a parlare in russo con la pronunzia dei
    Francesi che hanno trascorso un anno o due in Russia. Tutti i presenti
    si fermarono,  tanta era l'insistenza con  cui  il  principe  chiedeva
    attenzione alla sua storia.
    - A Mosca c'è una signora, "une dame", molto avara. Essa voleva sempre
    avere due lacché in livrea dietro la carrozza.  E li voleva molto alti
    di statura.  Le  piacevano  così.  E  aveva  une  "femme  de  chambre"
    altissima. Essa le disse...
    A  questo  punto  il  principe  Ippolìt  rimase pensieroso,  poi,  con
    evidente difficoltà, riprese:
    -  Essa le disse... Sì,  essa le disse: "Ragazza,  indossa la livrea e
    vieni con me, dietro la carrozza a fare delle visite"
    E   qui  il  principe  scoppiò  in  una  risata,   molto  prima  degli
    ascoltatori,  il  che  produsse  un'impressione  svantaggiosa  per  il
    narratore.  Tuttavia  parecchie  persone,  tra cui l'anziana signora e
    Anna Pàvlovna, sorrisero.
    - La carrozza partì.  Improvvisamente si alzò  un  forte  vento.  Alla
    ragazza volò via il cappello e le si sciolsero i lunghi capelli...
    A questo punto il principe non riusciva già più a contenersi e prese a
    ridere a scatti mentre tra le risate diceva:
    - E tutti lo vennero a sapere...
    E  l'aneddoto  finì  qui.  Sebbene  non  si capisse per qual motivo il
    principe l'avesse raccontato e perché avesse dovuto  farlo  in  russo,
    Anna  Pàvlovna  e  gli  altri  apprezzarono  la galanteria mondana del
    principe Ippolìt che in modo  così  simpatico  aveva...  dirottato  la
    conversazione  sgradevole di Pierre.  Dopo l'aneddoto la conversazione
    si disperse in futili chiacchiere  sulle  feste  da  ballo  passate  e
    future,  sugli spettacoli teatrali e sul giorno e sul luogo in cui gli
    ospiti si sarebbero ritrovati.


    CAPITOLO 5.

    Dopo aver ringraziato Anna  Pàvlovna  per  la  simpatica  serata,  gli
    ospiti cominciarono ad andarsene.
    Pierre era goffo,  pesante,  di statura più alta del normale, largo di
    spalle, con enormi mani rosse. Non sapeva, come si dice, entrare in un
    salotto e meno ancora sapeva  uscirne;  ossia  non  sapeva,  prima  di
    accomiatarsi, dire qualche frase particolarmente gentile. Inoltre, era
    distratto. Alzandosi per andar via, prese, invece del suo cappello, il
    tricorno  piumato  del  generale  e  lo  tenne in mano,  agitandone il
    pennacchio, sino a quando il generale non ne chiese la restituzione...
    Ma le distrazioni e la goffaggine erano compensate da una  espressione
    di bontà, di semplicità e di modestia. Anna Pàvlovna si voltò verso di
    lui ed esprimendogli con cristiana bontà il proprio perdono per le sue
    "uscite", lo salutò, e gli disse:
    -  Spero  di  rivedervi,  ma  spero  anche che modificherete le vostre
    opinioni, mia caro "monsieur" Pierre...
    A queste parole egli non rispose: s'inchinò e ancora una volta rivolse
    a tutti il suo sorriso che non diceva nulla,  o forse diceva  soltanto
    questo:  "Le  opinioni sono opinioni;  del resto vedete che io sono un
    buon ragazzo". E tutti, compresa Anna Pàvlovna, lo sentivano.
    Il principe Andréj uscì in anticamera. Volgendo le spalle al domestico
    che gli metteva il mantello, ascoltava con indifferenza le chiacchiere
    di sua moglie e del principe Ippolìt,  uscito anch'egli in anticamera.
    Il principe Ippolìt stava accanto alla bella principessa e la guardava
    con insistenza attraverso l'occhialetto.
    -  Andate,  "Annette",  ché  rischiate  di  raffreddarvi   -  disse la
    giovane principessa salutando Anna  Pàvlovna.    -    E'  deciso!    -
    aggiunse a voce bassa.
    Anna  Pàvlovna  era  riuscita  a  parlare  a  Lise  del matrimonio che
    progettava di combinare tra Anatolij e la cognata della principessa.
    - Spero in voi,  mia cara  -    disse  Anna  Pàvlovna  sottovoce.    -
    Scrivetele e mi saprete dire che cosa ne pensa il padre.  Arrivederci!
    -  e sì allontanò dall'anticamera.
    Il principe Ippolìt si  accostò  alla  principessa  e,  avvicinando  a
    quello di lei il suo viso, prese a dirle qualcosa sottovoce.
    Due  domestici,  il  suo  e quello della principessa,  attendevano che
    finissero di parlare, tenendo uno scialle ed un pastrano e ascoltavano
    senza capire nulla; facevano però le viste di capire tutto ma di voler
    far credere che non capissero  nulla.  La  principessa,  come  sempre,
    parlava sorridendo e, sorridendo, ascoltava.
    -  Sono  molto  contento  di  non  essere  andato dall'ambasciatore  -
    diceva il principe Ippolìt.   -   Ci  si  annoia  talmente  in  quella
    casa...  Qui invece abbiamo trascorso una piacevolissima serata, non è
    vero?
    - Si dice che la festa da  ballo  sarà  bellissima    -    rispose  la
    principessa,  sollevando  il breve labbro dalla lieve peluria.   -  Vi
    prenderanno parte tutte le belle donne della migliore società.
    - Tutte no, giacché voi non ci sarete  -  rispose il principe Ippolìt,
    ridendo allegramente e,  preso lo scialle dalle mani  del  lacché,  lo
    mise  egli stesso sulle spalle della principessa.  Per distrazione o a
    bella posta  -  chi lo può dire?  -  tardò alquanto a ritirare la mano
    e parve abbracciare la giovane donna.
    Con gesto gentile,  e sempre sorridendo,  ella si scostò,  si volse  e
    guardò  il  marito.  Il  principe  Andréj  aveva gli occhi semichiusi;
    pareva stanco e assonnato.
    - Siete pronta?  -  chiese alla moglie, evitandone lo sguardo.
    Il principe Ippolìt si affrettò ad indossare il pastrano che,  secondo
    la  moda,  gli  arrivava  sino ai tacchi e,  impacciato nei movimenti,
    seguì rapidamente la principessa mentre  il  domestico  la  aiutava  a
    salire in carrozza.
    - Arrivederci, principessa!  -  gridò, impacciato nel parlare come nel
    camminare.
    La  principessa,  sollevando  un poco l'abito,  prendeva intanto posto
    nella carrozza, mentre il marito cercava di sistemare la sciabola.  Il
    principe Ippolìt, con il pretesto di aiutare, era d'impaccio a tutti.
    -  Permettete,  signore?    -    gli disse in russo,  in tono seccato,
    Andréj, cercando di passare.  -  Ti aspetto, Pierre!   -  aggiunse con
    voce affettuosa.
    Il  cocchiere  tirò  le  redini,  e la carrozza si mosse.  Il principe
    Ippolìt, ridendo a scatti,  rimase fermo sulla scalinata in attesa del
    visconte che gli aveva promesso di accompagnarlo a casa.

    -  "Eh,  bien,  mon cher,  votre petite princesse est très bien,  très
    bien"  -  esclamò il visconte,  sedendosi nella carrozza con  Ippolìt.
    -  "Très bien!"  -  E si baciò la punta delle dita.  - "Et tout à fait
    francaise"  [61.  Ebbene,  mio  caro,  la vostra piccola principessa è
    molto, molto carina. Sì molto carina! E veramente francese!].
    Ippolìt si mise a ridere.
    - "Et savez-vous que vous êtes terrible avec votre petit air innocent"
    -  proseguì il visconte.   -  "Je plains  le  pauvre  mari,  ce  petit
    officier  qui  se  donne des airs de prince régnant" [62.  E voi,  con
    quella vostra aria ingenua, siete un uomo terribile, sapete? Compiango
    il povero marito,  quell'ufficialetto che si dà delle arie da principe
    regnante].
    Ippolìt scoppiò di nuovo in una risata repressa e disse:
    -  "Et  vous  disiez  que  les  dames russes ne valaient pas les dames
    francaises.  Il faut savoir s'y prendre" [63.  E voi dicevate  che  le
    signore  russe  valgono  meno di quelle francesi!  Tutto sta nel saper
    fare].
    Pierre,  giunto prima,  era entrato direttamente,  come amico di casa,
    nello studio del principe Andréj e,  secondo la sua abitudine,  si era
    steso sul divano,  aveva preso dallo scaffale il primo libro  che  gli
    era  capitato  sottomano  (erano  i  "Commentari"  di  Cesare) (64) e,
    appoggiatosi sul gomito, aveva cominciato a leggerlo, a metà.
    - Che cosa hai fatto con la signorina Scerer? Ora si ammalerà  - disse
    il principe Andréj, entrando nello studio e stropicciandosi le piccole
    mani bianche.
    Pierre si girò con tutto il corpo in  modo  da  far  scricchiolare  il
    divano, volgendo verso l'amico il volto animato, sorrise e, facendo un
    gesto con la mano, disse:
    -  Quell'abate  è  molto  interessante,  ma non capisce come stanno le
    cose...  Secondo me la pace  universale  è  possibile,  ma  non  posso
    dirlo... Però non sarà l'equilibrio politico...
    Il  principe  Andréj non si interessava affatto,  si vedeva,  a quella
    conversazione astratta.
    - Non è possibile,  mio caro,  dire sempre e dappertutto  ciò  che  si
    pensa.  Dunque, hai finalmente deciso qualcosa? Entrerai nella Guardia
    o diventerai diplomatico?  -  chiese, dopo un minuto di silenzio.
    Pierre, sedette sul divano incrociando le gambe sotto di sé.
    - Ci credereste che non lo so ancora?  Né l'una  né  l'altra  cosa  mi
    vanno a genio.
    - Ma bisogna pur prendere una decisione, no? Tuo padre aspetta.
    All'età di dieci anni Pierre era stato mandato, accompagnato da un aio
    abate,  all'estero  dove  era vissuto sino ai venti anni.  Ritornato a
    Mosca,  il padre aveva licenziato l'abate e aveva  detto  al  giovane:
    "Ora,  figlio  mio,  va' a Pietroburgo: guardati attorno e scegli.  Io
    acconsentirò a tutto.  Eccoti una lettera per il principe Vassilij  ed
    eccoti del denaro.  Scrivimi tutto; io sono pronto ad aiutarti in ogni
    cosa".  Pierre da tre mesi ormai  si  occupava  della  scelta  di  una
    carriera,  ma non prendeva alcuna decisione.  E proprio a proposito di
    tale scelta stava ora parlandogli Andréj.  Pierre si  passò  una  mano
    sulla fronte.
    - Ma dev'essere massone  -  disse, pensando ancora all'abate che aveva
    incontrato quella sera.
    -  Queste sono fantasticherie!   -  lo interruppe di nuovo il principe
    Andréj.   -  E' meglio che discorriamo un po'  dei  tuoi  affari.  Sei
    andato alla sede della Guardia a cavallo?
    - No,  non ancora,  ma ecco ciò che ho pensato e che volevo dirti. Ora
    c'è la guerra contro Napoleone.  Se si trattasse di una guerra per  la
    libertà,  la  capirei,  e sarei il primo ad entrare nell'esercito,  ma
    aiutare l'Austria e  l'Inghilterra  contro  il  più  grande  uomo  del
    mondo... no... non è bene...
    Il  principe  Andréj si limitò ad alzare le spalle alle puerili parole
    di Pierre,  facendo capire che a  simili  sciocchezze  non  si  poteva
    neppure ribattere. E, in realtà, sarebbe stato difficile rispondere in
    altro modo a quell'ingenua opinione.
    - Se tutti facessero la guerra soltanto per convinzione, le guerre non
    esisterebbero più  -  disse egli.
    - E sarebbe una gran bella cosa!  -  rispose Pierre.
    Il principe Andréj sorrise.
    - Sì, sarebbe certo una gran bella cosa, ma non accadrà mai...
    - E perché andate alla guerra, voi?  -  chiese Pierre.
    - Perché?  Non lo so.  Però bisogna andarci. E poi... io ci vado...  -
    E a questo punto si fermò un momento.   -  Ci vado perché la vita  che
    conduco qui è una vita che non fa per me!


    CAPITOLO 6.

    Dalla  stanza  accanto giunse il fruscio di una veste femminile.  Come
    destandosi di colpo,  il principe Andréj si  scosse,  e  il  suo  viso
    assunse  la stessa espressione che aveva quando si trovava nel salotto
    di Anna Pàvlovna.  Pierre tirò giù  le  gambe  dal  divano.  Entrò  la
    principessa.  Indossava  già  un  altro abito,  da casa,  ma anch'esso
    fresco ed elegante.  Il principe Andréj  si  alzò  e  cortesemente  le
    avvicinò una poltrona.
    - Spesso mi domando,  -  prese a dire la principessa in francese, come
    sempre,  in fretta e sedendosi con un po' di difficoltà nella poltrona
    -  mi domando come mai Annette non abbia preso  marito.  Quanto  siete
    sciocchi tutti voi,  "messieurs",  a non averla sposata! Scusatemi, ma
    vi assicuro che in fatto di donne capite  assai  poco.  Con  che  foga
    discutete, "monsieur" Pierre!
    -  Sì,  e discuto sempre con vostro marito: non riesco a capire perché
    voglia  andare  in  guerra    -    disse  Pierre,   rivolgendosi  alla
    principessa  senza  quel  fare  complimentoso  che di solito usano gli
    uomini rivolgendosi alle giovani signore.
    La principessa sussultò: evidentemente,  le parole di Pierre l'avevano
    toccata sul vivo.
    - Ah,  ecco ciò che dico anch'io!   -  rispose.   -  Non capisco,  non
    capisco assolutamente perché  gli  uomini  non  possano  vivere  senza
    guerra.  E  perché  mai,  invece,  noi  donne non vogliamo nulla,  non
    abbiamo bisogno di nulla. Sentite e giudicate. Glielo dico sempre: qui
    è  aiutante  di  campo  di  suo  zio,  ha  quindi  una  brillantissima
    posizione.  Tutti  lo  conoscono  e  tutti  hanno per lui molta stima.
    Giorni  or  sono  in  casa  degli  Apraksin  ho  sentito  una  signora
    esclamare: "C'est ca le fameux prince André?".  "Ma parole d'honneur!"
    [65.  "Ah,  quello è il famoso principe Andréj?".  Proprio!]  -  E  si
    mise  a ridere.   -  Egli è bene accolto ovunque e potrebbe facilmente
    diventare aiutante di campo dell'imperatore.  Sapete che  l'imperatore
    gli  ha  parlato  con molta affabilità?  Annette e io riteniamo che la
    cosa potrebbe effettuarsi con molta facilità. Che ne pensate?
    Pierre  diede  un'occhiata  al  principe  Andréj  e,   visto  che   la
    conversazione non andava molto a genio all'amico, non rispose.
    - Quando partirete?  -  domandò.
    - "Ah,  ne me parlez pas de ce départ,  ne m'en parlez pas! Je ne veux
    pas en entendre parler" [66.  Ah,  non mi parlate di questa  partenza,
    non  me  ne  parlate!  Non  voglio  sentirne  parlare!]    -  disse la
    principessa con quel tono scherzosamente capriccioso che  aveva  usato
    parlando  con  Ippolìt  nel  salotto  di  Anna  Pàvlovna,  ma  che ora
    evidentemente stonava in  quella  conversazione  di  famiglia  di  cui
    Pierre  era  considerato  un  membro.    -   Oggi,  quando pensavo che
    bisognerà interrompere tante care relazioni... E poi lo sai,  "André"?
    -   guardò significativamente il marito.   -  Ho paura,  ho paura!   -
    sussurrò, mentre un brivido le percorreva la schiena.
    Il marito la guardò come stupito nell'accorgersi che nella  stanza  si
    trovasse un'altra persona, oltre a lui e a Pierre; con fredda cortesia
    si rivolse alla moglie:
    - Di che cosa hai paura, Liza? Non riesco a capirlo  -  le disse.
    - Ecco come sono egoisti gli uomini!  Tutti,  tutti egoisti! Egli, per
    suo capriccio, Dio sa perché, mi lascia e mi confina sola in campagna.
    -  Con mio padre e mia sorella,  non dimenticarlo!    -    rispose  il
    principe Andréj a bassa voce.
    - In ogni caso sola,  senza i "miei" amici... E vuole che io non abbia
    paura...
    Il tono della  principessa  suonava  leggero  rimprovero:  il  piccolo
    labbro  superiore  si sollevava,  dando al viso non più un'espressione
    gioiosa, ma quella di una bestiolina, di uno scoiattolo.  Ella tacque,
    come  se  ritenesse  sconveniente  parlare  davanti a Pierre della sua
    gravidanza, giacché era questo il nocciolo della discussione.
    - Tuttavia non capisco di che cosa abbia paura  -   ripeté  lentamente
    il principe Andréj, senza distogliere gli occhi dalla moglie.
    La principessa arrossì e allargò le braccia in gesto disperato.
    - "Non,  André,  je dis que vous avez tellement,  tellement changé..."
    [67. No, Andréj, io dico che siete molto, molto mutato!].
    - Il dottore ti ha ordinato di coricarti presto la sera  -   disse  il
    principe,  -  dovresti andare a dormire.
    La  principessa  non rispose e ad un tratto il suo piccolo labbro ebbe
    un fremito;  il marito si alzò e,  stringendosi nelle spalle  prese  a
    camminare su e giù per la stanza.
    Pierre  con aria stupefatta e ingenua guardava attraverso gli occhiali
    ora il principe, ora la moglie di lui;  si mosse come se volesse andar
    via, ma poi si fermò, soprappensiero.
    - Che mi importa che ci sia monsieur Pierre?   -  disse a un tratto la
    giovane principessa,  e il suo grazioso visetto si  contrasse  in  una
    smorfia di pianto.   -  Da un pezzo volevo chiederti,  "André", perché
    sei così mutato verso di me! Che cosa ti ho fatto? Parti per la guerra
    e non hai compassione di me. Perché?
    - Lise!  -  si limitò ad esclamare il principe.  Ma quella sola parola
    conteneva una preghiera e una minaccia e, soprattutto, la certezza che
    essa non avrebbe aggiunto altro. Ma lei continuò a parlare:
    -  Ti  comporti  con me come se fossi una malata o una bambina.  Me ne
    accorgo benissimo. Eri forse così sei mesi or sono?
    - Lise,  ti prego di smetterla!   -  disse il principe Andréj in  tono
    anche più significativo.
    Pierre,  che si sentiva sempre più turbato da quella conversazione, si
    alzò e si avvicinò alla principessa. Pareva che non potesse sopportare
    la vista delle lacrime e che fosse sul punto di mettersi egli stesso a
    piangere.
    - Calmatevi,  principessa.  Voi parlate così,  ma  vi  assicuro...  Ho
    provato anch'io...  perché...  perché...  No,  scusate, io qui sono un
    estraneo, sono di troppo... Calmatevi, addio...
    Il principe Andréj lo trattenne per un braccio.
    - No, Pierre,  resta.  La principessa è così buona che non vorrà certo
    privarmi del piacere di trascorrere la serata con te.
    -  Già,  egli  pensa  soltanto a se stesso  -  esclamò la principessa,
    senza riusare a trattenere lacrime di collera.
    - Lise!   -  disse seccamente il principe Andréj,  alzando la voce  in
    modo da far capire che la sua pazienza era ormai esaurita.
    A  un tratto,  il visetto grazioso della principessa assunse un non so
    che di attraente,  che  suscitava  pietà  e  timore;  essa  guardò  di
    sfuggita  il  marito  con  i suoi bellissimi occhi,  con l'espressione
    umile e sottomessa del cane che agita rapidamente la coda  davanti  al
    padrone.
    - Mio Dio,  mio Dio!   -  esclamò e, sollevando con una mano le pieghe
    dell'abito, si avvicinò al marito e lo baciò sulla fronte.
    - Buona sera,  Liza    -    disse  il  principe  Andréj,  alzandosi  e
    baciandole cortesemente la mano, come a un'estranea.

    Gli  amici  rimasero  silenziosi:  né  l'uno  né l'altro riprendeva la
    conversazione. Pierre guardava il principe Andréj che si passava sulla
    fronte la piccola mano.
    - Andiamo a cena!   -  disse con un sospiro,  alzandosi e  dirigendosi
    verso la porta.
    Entrarono  nella  sala  da  pranzo,  rimessa  a nuovo ed elegantemente
    ammobiliata. Tutto, dalla tovaglia all'argenteria,  dalle ceramiche ai
    cristalli,  aveva  quella particolare impronta di nuovo che si osserva
    di solito nelle case di giovani sposi. A metà della cena,  il principe
    Andréj  si appoggiò con il gomito alla tavola e,  come chi da un pezzo
    ha  qualcosa  sul  cuore  e  decide  a  un  tratto  di  sfogarsi,  con
    un'espressione  di  irritazione e di nervosismo quale Pierre non aveva
    mai notato nell'amico, prese a parlare:
    - Non sposarti, non sposarti mai, amico mio!  Ascolta il mio consiglio
    o, per lo meno, non sposarti sino a quando non potrai dire a te stesso
    di  aver  fatto  tutto  il possibile per cessare di amare la donna che
    avrai scelto e prima di vederla qual è in realtà... Se no. commetterai
    un errore crudele e irreparabile...  Sposati quando non sarai più  che
    un  vecchio buono a nulla...  Se no annullerai tutto ciò che c'è in te
    di buono e di nobile... Tutto si disperderà in inezie. Sì, sì, sì! Non
    guardarmi con quell'aria così stupefatta!  Se attenderai da te  stesso
    qualcosa  per  l'avvenire,  ti  accorgerai a ogni passo che tutto sarà
    finito,  tutto ti sarà chiuso,  fuorché il salotto,  dove  sarai  alla
    stregua di un valletto di corte o di un idiota... Proprio così!
    E fece un gesto energico con la mano.
    Pierre si tolse gli occhiali, il suo viso mutò, assunse un'espressione
    di maggiore bontà e guardò stupefatto l'amico.
    -  Mia  moglie    -   proseguì il principe Andréj  -  è una bellissima
    donna.  E' una di quelle poche donne alle quali si può tranquillamente
    affidare il proprio onore. Ma, mio Dio, quanto pagherei ora per essere
    scapolo!  A  te  solo  e  a te per primo dico tutto questo,  perché ti
    voglio bene.
    Il principe Andréj,  mentre parlava,  assomigliava meno che mai a quel
    Bolkonskij  che,  sprofondato  in  una  poltrona  del  salotto di Anna
    Pàvlovna,  con gli occhi  socchiusi,  pronunziava  ironiche  frasi  in
    francese.  Il  suo  viso magro tremava,  vibrando nervosamente in ogni
    muscolo;  gli occhi,  nei quali poco prima sembrava  spento  il  fuoco
    della  vita,  ora  scintillavano  di una limpida luce.  Si vedeva che,
    quanto più egli pareva di solito privo di vitalità,  tanto più in quel
    momento di irritazione appariva energico e volitivo.
    - Tu non capisci perché io dica queste cose  -  proseguì.  -  Eppure è
    tutta  la  storia  della  mia vita.  Tu parli di Bonaparte e della sua
    carriera  -  disse,  sebbene Pierre  non  avesse  affatto  parlato  di
    Bonaparte.   -  Tu parli di Bonaparte ma, quando egli lavorava, quando
    un passo dopo l'altro camminava  verso  la  sua  meta,  era  libero  e
    null'altro  vedeva  se  non quella meta;  per questo la raggiunse.  Ma
    quando sei legato a  una  donna,  come  un  galeotto  incatenato,  hai
    perduto qualsiasi libertà.  E tutto ciò che c'è in te di speranza e di
    forza viene annientato,  e il pentimento ti  tormenta.  I  salotti,  i
    pettegolezzi, i balli, le ambizioni, le nullità... questo è il circolo
    vizioso  dal quale non posso uscire.  Ora parto per la guerra,  per la
    più grande guerra che mai sia stata combattuta;  io non so nulla,  non
    sono capace di fare niente altro.  Sono molto cortese e molto caustico
    -  proseguì il principe Andréj  -  e in casa di Anna Pàvlovna tutti mi
    ascoltano.  E quella stupida società,  senza la quale mia  moglie  non
    potrebbe  vivere,  e quelle donne...  Se tu sapessi come sono tutte le
    donne distinte,  e in genere tutte le donne!  Mio  padre  ha  ragione.
    Egoismo,  ambizione,  stupidità,  nullità  in  tutto:  ecco  le  donne
    allorché si mostrano veramente quali sono.  Quando le vedi in società,
    ti  pare  che  in  esse  ci sia qualcosa e invece no,  non c'è niente,
    niente, niente, niente! No, amico mio caro, non sposarti!  -  concluse
    il principe Andréj.
    - Mi pare buffo  -  disse Pierre  -   che  consideriate  voi,  proprio
    "voi" come un uomo inetto e la vostra vita come una vita rovinata.  Ma
    se avete dinanzi tutto l'avvenire! E invece...
    A questo "voi" s'interruppe,  ma  il  suo  tono  già  indicava  quanta
    considerazione  avesse  per il suo amico e quanto si aspettasse da lui
    nell'avvenire.
    "Ma com'è possibile che dica questo?",  pensava Pierre.  Egli riteneva
    il  principe  Andréj  un modello di tutte le perfezioni,  precisamente
    perché il principe Andréj riuniva in sé, al massimo grado,  le qualità
    che  mancavano  a  lui  e  che si potevano riassumere tutte in un solo
    concetto: forza di volontà.
    Pierre si meravigliava sempre della capacità del  principe  Andréj  di
    comportarsi  serenamente  con  ogni  genere  di  persone,   della  sua
    eccezionale memoria,  della sua cultura letteraria (egli  aveva  letto
    tutto,  sapeva tutto) e, in special modo, della facilità di studiare e
    di imparare. E se,  abbastanza spesso,  Pierre era stato colpito dalla
    mancanza,   nel  principe  Andréj,   della  capacità  della  filosofia
    contemplativa (alla quale  Pierre  era  particolarmente  portato)  non
    vedeva in ciò un difetto, ma piuttosto una forza.
    Nei rapporti migliori,  più amichevoli e più semplici,  l'adulazione e
    la lode sono indispensabili,  quanto è indispensabile il  grasso  alla
    ruota perché giri senza stridere.
    - Sono un uomo finito!   -  esclamò il principe Andréj.   -  Che altro
    devo dire di me? Parliamo piuttosto di te  -  aggiunse dopo una pausa,
    sorridendo ai suoi sconfortanti pensieri.
    Quel sorriso in quel momento illuminò anche il viso di Pierre.
    - Ma di me cosa si può dire?  -  esclamò questi,  atteggiando la bocca
    a un sorriso allegro e spensierato.   -  Chi sono io?  Un bastardo!  -
    E ad un tratto il suo volto si coprì di  rossore:  pareva  che  avesse
    fatto un grande sforzo su se stesso per pronunziare quella parola.   -
    Senza nome, senza fortuna...  Ora sono libero e sono felice...  Ma non
    so proprio di dove cominciare. Vorrei consigliarmi seriamente con voi.
    Il  principe  Andréj  lo  guardò  con  i  suoi occhi buoni,  ma il suo
    sguardo, amichevole e affettuoso, espresse tuttavia la coscienza della
    propria superiorità.
    - Tu mi sei caro, specialmente perché sei l'unico uomo vivo nel nostro
    ambiente.  Per te tutto è facile.  Puoi scegliere quello che vuoi: per
    te,  tutto è uguale.  Tu starai bene ovunque, ma ascolta quello che ti
    dico: smetti di frequentare Kuragin e di condurre la vita che  conduce
    lui. Non ti si addice: tutte quelle orge, quelle baldorie...
    - "Que voulez-vous,  mon cher"  -  rispose Pierre,  stringendosi nelle
    spalle;  -  "les femmes, mon cher, les femmes!" [68.  Eh,  che volete,
    mio caro; le donne, mio caro, le donne'].
    -  Non  capisco   -  rispose Andréj.   -  "Les femmes comme il faut" è
    un'altra cosa,  ma "les femmes de Kuragin,  les femmes et le vin" [69.
    Le donne perbene (...) le donne di Kuragin, le donne e il vino (...)],
    non le capisco!
    Pierre  viveva  in  casa  del principe Kuragin e partecipava alla vita
    dissoluta di Anatolij suo figlio, quello stesso che si voleva unire in
    matrimonio con la sorella del  principe  Andréj,  nella  speranza  che
    cambiasse vita.
    -  Sapete?    -  disse Pierre,  come se all'improvviso gli fosse sorta
    un'idea felice;   -  da un pezzo sto seriamente pensando che,  con  la
    vita che conduco, non posso né decidere nulla, né riflettere su nulla.
    La testa mi duole;  non ho denaro.  Oggi mi ha invitato da lui, ma non
    ci andrò.
    - Dammi la tua parola d'onore; non andrai più con quell'uomo?
    - Parola d'onore!
    Era  già  l'una  dopo  mezzanotte,   una  chiara   notte   di   giugno
    pietroburghese,  quando  Pierre  uscì  dalla casa dell'amico.  Salì in
    carrozza con il proposito di andare  a  casa.  Ma  quanto  più  vi  si
    avvicinava, tanto più sentiva che gli sarebbe stato impossibile andare
    a dormire in una notte così chiara da sembrare quasi giorno. Le strade
    erano deserte,  e lo sguardo giungeva lontano.  Strada facendo, Pierre
    ricordò che quella sera in casa di  Anatolij  Kuragin  doveva  essersi
    riunito il consueto gruppo di giocatori,  che dopo il gioco si sarebbe
    svolta la solita orgia,  che si sarebbe conclusa con uno dei godimenti
    prediletti da Pierre...
    "Sarebbe piacevole andate da Kuragin...", pensò. Ma rammentò la parola
    d'onore  data ad Andréj di non frequentare più quell'uomo.  Poco dopo,
    però,  come accade alle persone prive  di  carattere,  provò  un  così
    sfrenato  desiderio di godere ancora una volta quella vita dissoluta a
    lui tanto nota che decise di andare. Lì per lì, per giustificarsi,  si
    disse  che  la  parola  data ad Andréj non aveva alcun valore giacché,
    prima che ad Andréj,  aveva promesso ad Anatolij di recarsi da lui;  e
    finalmente  decise  tra  sé  e sé che tutte quelle parole d'onore sono
    cose  convenzionali,  prive  di  senso  preciso,  specialmente  se  si
    considera  che  si  potrebbe  morire  il  giorno  dopo  o che potrebbe
    accadere qualcosa di così straordinario  per  cui  non  avrebbero  più
    senso  né  l'onore  né  il  disonore.  Spesso a Pierre si affacciavano
    ragionamenti di tal  genere  che  annullavano  qualsiasi  decisione  e
    proponimento. E finì con l'andare da Kuragin.
    Giunto  all'ingresso  di  una  grande casa,  non lontana dalla caserma
    della Guardia a cavallo, nella quale abitava Anatolij, salì lo scalone
    illuminato e, trovata la porta aperta, entrò.  In anticamera non c'era
    nessuno: erano sparsi qua e là bottiglie vuote,  pastrani, calosce; si
    sentiva odor di vino e si udivano voci e grida lontane.
    La cena e il gioco erano finiti,  ma gli ospiti  non  se  ne  andavano
    ancora.  Pierre  si tolse il pastrano ed entrò nella prima stanza dove
    erano evidenti i resti della cena e dove un  domestico,  pensando  che
    nessuno  lo  vedesse,  scolava di nascosto i bicchierini non del tutto
    vuoti.  Dalla terza camera proveniva un gran frastuono: risate,  grida
    di  voci  conosciute  e  il  ruggito  di  un orso.  Otto giovanotti si
    accalcavano ansiosi davanti ad  una  finestra  aperta.  Altri  tre  si
    divertivano  con  un  orsacchiotto  che uno di essi trascinava per una
    catena, spaventando gli amici.
    - Scommetto cento rubli su Stivens! gridò uno.
    - Badate, eh, nessuno deve sorreggerlo!  -  rispose un altro.
    - Io scommetto su Dòlochov!  -  gridò un terzo.  -  Dividi, Kuragin!
    - Ebbene, lasciate Miska (70)! Si tratta di una scommessa.
    - Tutta d'un fiato, se no, avrà perso!  -  gridò un quarto.
    - Jakov! Qua una bottiglia, Jakov!  -  gridò a sua volta il padrone di
    casa,  un bel giovane alto,  ritto in mezzo agli altri,  in maniche di
    camicia  dallo  sparato aperto sul petto.   -  Aspettate signori!  Oh,
    eccoti qui Petruscia, mio caro!  -  esclamò, rivolgendosi a Pierre.
    Una voce,  che dominava per la sua fermezza tutte le  altre,  alterata
    dal  vino,  appartenente a un giovane di non alta statura,  dai chiari
    occhi azzurri, gridò dalla finestra:
    - Vieni qui! Giudica tu!
    Era Dòlochov,  ufficiale del reggimento  Semënovskij  (71),  notissimo
    giocatore  e  spadaccino,  che abitava con Anatolij.  Pierre si guardò
    attorno e sorrise allegramente.
    - Non capisco nulla!  -  esclamò.  -  Di che si tratta?
    - Aspettate,  lui non è ubriaco.  Datemi  una  bottiglia    -    disse
    Anatolij,  e,  preso un bicchiere dal tavolo, si avvicinò a Pierre.  -
    Prima di tutto, bevi.
    Pierre prese a mandar giù  un  bicchiere  dopo  l'altro,  osservò  gli
    ospiti ubriachi raggruppati vicino alla finestra e prestò attenzione a
    quanto  dicevano.  Anatolij  continuava a versargli vino e intanto gli
    raccontava che  Dòlochov  scommetteva  con  Stivens,  ufficiale  della
    marina inglese, che si trovava lì, di bere una bottiglia di rum stando
    seduto  su  quella  finestra  del terzo piano,  con le gambe penzoloni
    verso l'esterno.
    - Suvvia,  bevila tutta!   -  concluse  Anatolij,  porgendo  a  Pierre
    l'ultimo bicchiere.
    - No.  non ne voglio più!   -  rispose Pierre,  respingendo Anatolij e
    avvicinandosi alla finestra.
    Dòlochov  teneva  per  un  braccio  l'inglese  ed  esponeva  in   ogni
    particolare  le  condizioni  della  scommessa,  rivolgendosi  in  modo
    speciale ad Anatolij e a Pierre.
    Dòlochov, un uomo sui venticinque anni, era di media statura,  aveva i
    capelli  ricciuti,  non  portava  baffi,  come  tutti gli ufficiali di
    fanteria e la sua  bocca,  il  tratto  più  caratteristico  del  viso,
    appariva  completamente  scoperta.  Il  disegno  di  quella  bocca era
    finemente ricurvo;  la linea del labbro superiore,  formando un angolo
    quasi  acuto,  scendeva  bruscamente  sul labbro inferiore,  piuttosto
    grosso,  e agli angoli parevano disegnati due sorrisi,  uno  per  ogni
    angolo;  tutto  l'insieme,  specialmente  perché  accompagnato  da uno
    sguardo ardito e intelligente, era di un effetto che non si poteva non
    notare.  Dòlochov non era  ricco  e  non  aveva  relazioni,  e  benché
    Anatolij  spendesse decine di migliaia di rubli e Dòlochov abitasse in
    casa di lui,  gli amici comuni stimavano  Dòlochov  più  di  Anatolij.
    Dòlochov  giocava  tutti  i giochi e quasi sempre vinceva.  Per quanto
    bevesse, non perdeva mai la lucidità di pensiero. E Kuragin e Dòlochov
    erano  in  quel  tempo  considerati  tra  i  più  noti  fannulloni   e
    scapestrati di Pietroburgo.
    Fu  portata  una  bottiglia  di  rum:  due  domestici,   evidentemente
    istupiditi e sollecitati dagli ordini,  dai consigli e dalle grida dei
    signori  che  li circondavano,  stavano demolendo l'intelaiatura della
    finestra che impediva di sedere sulla sporgenza esterna del davanzale.
    Anatolij,  con la sua  aria  da  conquistatore,  si  avvicinò.  Voleva
    rompere qualche cosa.  Scostò i lacché e tiro a sé l'intelaiatura,  ma
    questa non cedette. E allora fracassò i vetri.
    - A te, atleta!  -  gridò a Pierre.
    Pierre si aggrappò all'intelaiatura,  la tirò con forza e  la  strappò
    con fracasso.
    -  Levala  via  del tutto,  se no penseranno che io mi sia afferrato a
    qualcosa  -  disse Dòlochov.
    - L'inglese si vanta, nevvero? Va bene, così?  -  chiese Anatolij.
    - Bene!  -  disse Pierre,  guardando Dòlochov che,  presa la bottiglia
    di rum, si avvicinava alla finestra attraverso la quale si scorgeva il
    cielo chiaro su cui si fondevano le luci del mattino e della sera.
    Dòlochov, con la bottiglia in mano, saltò sulla finestra.
    - Statemi a sentire!   -  gridò, in piedi sul davanzale e rivolgendosi
    a coloro che erano nella stanza.
    Tutti tacquero.
    - Scommetto...   -  parlava in francese perché l'ufficiale inglese  lo
    capisse  anche  se  parlava  quella lingua piuttosto male -  scommetto
    cinquanta imperiali  (72)  o  anche  cento,  se  volete  -    proseguì
    rivolgendosi all'inglese.
    - No, cinquanta!  -  rispose questi.
    -  Bene,  scommetto  cinquanta  imperiali che berrò l'intero contenuto
    della bottiglia,  senza riprendere fiato,  seduto sul davanzale con le
    gambe  penzoloni verso l'esterno  -  e si piegò indicando la sporgenza
    inclinata della parete  -  e senza appoggiarmi a nulla... d'accordo?
    - Benissimo!  -  rispose l'inglese.
    Anatolij gli si avvicinò,  lo afferrò per un bottone della  giubba  e,
    guardandolo dall'alto in basso (l'inglese era basso di statura), prese
    a ripetergli in inglese le condizioni della scommessa.
    - Aspetta!  -  gridò Dòlochov, battendo con la bottiglia sul davanzale
    per  attirare l'attenzione.   -  Aspetta,  Kuragin!  Ascoltate!  Se un
    altro farà la stessa cosa,  perderò volentieri cento imperiali.  Avete
    capito?
    L'inglese  fece un cenno con il capo senza dare in alcun modo a capire
    se avesse intenzione o no di accettare la  nuova  scommessa.  Anatolij
    non si scostava da lui e sebbene questi,  con ripetuti cenni,  facesse
    intendere di capire tutto benissimo,  Anatolij continuava a  tradurgli
    in  inglese  ogni parola di Dòlochov.  Un giovane magro,  in divisa da
    ussaro,  che durante la serata aveva perso parecchio,  si sporse dalla
    finestra e guardò nella via.
    -  Uh...   uh...  uh!    -    esclamò  costatando  l'altezza  sino  al
    marciapiede.
    - Silenzio!   -  gridò Dòlochov e allontanò dalla finestra l'ufficiale
    che, impacciato dagli speroni, stava goffamente nella stanza.
    Posata  la  bottiglia  sul  davanzale per poterla prendere facilmente,
    Dòlochov lo scavalcò con prudenza,  lasciando penzolare  le  gambe,  e
    distese le braccia verso i bordi della finestra;  si sedette, si mosse
    a destra e a sinistra e prese la bottiglia. Anatolij portò due candele
    e le posò sul davanzale,  sebbene ci si vedesse ancora  benissimo.  La
    schiena  di  Dòlochov,  coperta  dalla  camicia bianca,  e il suo capo
    ricciuto,  furono  illuminati  da  entrambi  i  lati.  Gli  ospiti  si
    affollarono  vicino alla finestra.  L'inglese si mise davanti a tutti.
    Pierre sorrideva senza dir nulla.  Uno dei presenti,  il più  anziano,
    con  un'espressione  spaventata  e  irritata nello stesso tempo,  a un
    tratto mosse qualche passo avanti e fece per afferrare Dòlochov per un
    braccio.
    - Signori, è una pazzia!  Si ucciderebbe!   -  disse quello che pareva
    essere più ragionevole degli altri.
    Anatolij lo fermò.
    - Non toccarlo... lo spaventeresti e lo faresti cadere. E allora ?
    Dòlochov  si voltò,  si rimise a posto,  distese di nuovo le braccia e
    disse:
    - Se qualcuno s'impiccerà  ancora  nei  fatti  miei,    -    proseguì,
    pronunziando le parole a denti stretti  -  lo butterò giù. Intesi?
    Dopo aver detto "intesi?" si voltò di nuovo, abbassò le braccia, prese
    la   bottiglia  e  se  la  portò  alla  bocca,   rovesciando  il  capo
    all'indietro,  e tenendo il braccio libero disteso perché  facesse  da
    contrappeso.
    Uno  dei  domestici,  che  stava raccogliendo i vetri rotti,  si fermò
    nella posizione in cui si trovava e non distolse più lo sguardo  dalla
    finestra  e  dalla schiena di Dòlochov.  Anatolij era immobile con gli
    occhi spalancati. L'inglese,  sporgendo le labbra in avanti,  guardava
    da  una parte.  Colui che aveva cercato di fermare Dòlochov si rifugiò
    in un angolo della camera e si coricò sul divano con la  faccia  volta
    verso la parete. Pierre si coprì gli occhi con le mani e le sue labbra
    si fermarono atteggiate a un lieve sorriso sebbene egli fosse assalito
    da  un  brivido  di  paura.  Tutti tacevano.  Pierre abbassò le mani e
    guardò.  Dòlochov era ancora seduto nella stessa posizione,  ma teneva
    la  testa  all'indietro,  cosicché  i  capelli ricciuti della nuca gli
    toccavano il collo della camicia e la mano che  reggeva  la  bottiglia
    continuava ad alzarsi, tremando per lo sforzo. La bottiglia si vuotava
    visibilmente  e  nello  stesso tempo si sollevava,  mentre la testa si
    arrovesciava sempre di più.  "Perché ci  vuole  tanto  tempo?",  pensò
    Pierre.  Gli pareva che fosse trascorsa più di mezz'ora.  Ad un tratto
    Dòlochov fece un movimento con il dorso e la sua mano ebbe un  tremito
    nervoso;  quel tremito sarebbe stato sufficiente a far scivolare tutto
    il corpo seduto sul davanzale  spiovente.  La  mano  e  la  testa  del
    giovane  tremarono di più per lo sforzo che egli faceva.  L'altra mano
    si sollevò per  cercare  un  appiglio,  e  poi  si  riabbassò.  Pierre
    richiuse  gli  occhi e si ripromise di non riaprirli più.  A un tratto
    sentì che tutto attorno gli altri si agitavano.  Si  decise  allora  a
    guardare:  Dòlochov era ancora seduto sul davanzale.  Il suo volto era
    pallido ma illuminato di gioia.
    - E' vuota !
    Gettò la bottiglia all'inglese che abilmente l'afferrò. Dòlochov balzò
    giù dalla finestra.  Dalla sua bocca si sprigionava un forte odore  di
    rum.
    - Magnifico!  Avete vinto la scommessa!  Corbezzoli,  siete davvero in
    gamba!  -  si gridava da ogni parte.
    L'inglese tirò fuori il borsellino e contò il denaro della  scommessa.
    Dòlochov,  con le sopracciglia aggrottate,  taceva. Pierre balzò verso
    la finestra.
    - Signori! Chi vuole scommettere con me? Farò anch'io ciò che ha fatto
    Dòlochov!   -  gridò.   -  Ma anche senza scommessa.  Fate portare una
    bottiglia. Vedrete che anch'io... Una bottiglia, su!
    - Bene, bene!  -  esclamò Dòlochov sorridendo.
    - Che ti piglia?  Sei impazzito? Chi te lo lascerà fare? Ti vengono le
    vertigini solo a salire una scala...  -  si udì dire qua e la.
    - Berrò! Datemi la bottiglia!   -  gridò Pierre con un gesto deciso da
    ubriaco, battendo un colpo sulla tavola, e salì sulla finestra .
    Cercarono  di  afferrarlo  per le braccia,  ma egli era così forte che
    respingeva lontano chiunque cercasse di avvicinarglisi.
    - Non riusciremo a persuaderlo a nessun costo  -  disse Anatolij;    -
    aspettate,  lo ingannerò.  Ascolta,  Pierre, scommetterò io con te, ma
    per domani: adesso andiamo tutti da...
    - Andiamo   -  gridò Pierre  -  andiamo! E porteremo con noi il nostro
    Miska.
    E,  afferrato l'orsacchiotto,  se lo prese tra le braccia e si mise  a
    girare con lui per la stanza.


    CAPITOLO 7.

    Il  principe  Vassilij  aveva mantenuto la promessa,  fatta la sera in
    casa di Anna Pàvlovna alla principessa Drubetzkaja, di intercedere per
    il suo unico figlio Borìs.  Era stato parlato di lui al sovrano  e  in
    via   eccezionale   il   giovanotto  poté  entrare  con  il  grado  di
    sottotenente nel reggimento della Guardia di  Semënovskij.  Purtroppo,
    però, non era stato nominato aiutante di Kutuzòv, nonostante i passi e
    gli  intrighi di Anna Michàjlovna.  Poco tempo dopo quella serata essa
    tornò a Mosca,  dai suoi ricchi parenti  Rostòv,  in  casa  dei  quali
    dimorava  quando  era in città;  in quella casa era stato allevato sin
    dall'infanzia ed era vissuto per molti anni il  suo  adorato  Bòrenka,
    sino a quando cioè aveva avuto la nomina a sottotenente nel reggimento
    della Guardia. La Guardia aveva lasciato Pietroburgo sin dal 10 agosto
    e  il  figliuolo,  rimasto  a  Mosca per farsi fare la divisa,  doveva
    raggiungere Radzivilov (73).
    In casa Rostòv si festeggiava il doppio  onomastico  di  Natàlija,  la
    madre, e di Natàlija, la figlia minore. Sin dal mattino le berline dei
    visitatori  che venivano a porgere i loro auguri giungevano senza posa
    e si fermavano dinanzi al gran palazzo della contessa Rostòv,  noto  a
    tutta Mosca,  situato in via Povàrskaja. La contessa, con la sua bella
    figliuola  maggiore  e  con  i  visitatori  che  si  susseguivano   in
    continuazione, stava nel salotto.
    Era  una donna sui quarantacinque anni,  dal tipo orientale e dal viso
    magro,  visibilmente stancata dalle numerose gravidanze: aveva  avuto,
    infatti,  dodici  figli.  La  lentezza  dei  movimenti  e  del modo di
    parlare,  causata dalla mancanza  di  forze,  le  conferivano  un'aria
    imponente  che  incuteva  rispetto.  La  principessa  Anna Michàjlovna
    Drubetzkaja era anch'essa nel  salotto  e,  come  se  fosse  di  casa,
    aiutava a ricevere e a mantenere viva la conversazione tra gli ospiti.
    La  gioventù  era  riunita  in altre stanze,  non ritenendo necessario
    partecipare al ricevimento.  Il conte andava incontro ai visitatori e,
    accompagnandoli, li invitava tutti a pranzo.
    - Vi sono molto grato, "ma chère" o "mon cher"  -  diceva "ma chère" o
    "mon  cher"  senza  distinzione e senza sfumature,  sia che le persone
    fossero superiori,  sia che fossero inferiori a  lui.  Vi  sono  molto
    grato per me e per le mie due care festeggiate. Badate, eh, che dovete
    favorire a pranzo.  In caso contrario, mi offendereste, "mon cher". Vi
    prego proprio di cuore, a nome di tutta la famiglia, "mon cher"...
    Con la stessa espressione sul viso  grasso,  allegro  e  accuratamente
    rasato, la stessa stretta di mano e ripetendo gli stessi brevi saluti,
    diceva a tutti le medesime parole,  senza eccezioni e senza mutamenti.
    Dopo aver riaccompagnato un ospite,  il conte ritornava a quello  o  a
    quella  che  era  ancora  in salotto,  si sedeva su una poltrona e con
    l'aria dell'uomo che amava la vita e che l'aveva goduta,  con le gambe
    giovanilmente  allargate  e le mani sulle ginocchia,  si dondolava con
    sussiego,  faceva delle previsioni  sul  tempo,  dava  consigli  sulla
    salute,  ora in russo,  ora in un pessimo, ma disinvolto francese. Poi
    di nuovo,  con il fare di un uomo  stanco  ma  deciso  a  compiere  il
    proprio  dovere,  riaccompagnava  i  visitatori e,  lisciandosi i radi
    capelli grigi,  rinnovava  l'invito  a  pranzo.  Talvolta,  ritornando
    dall'anticamera,  passava  per  l'ampia sala dalle pareti rivestite di
    marmo dove si stava apparecchiando la tavola per  ottanta  persone  e,
    guardando  i  domestici  che  portavano l'argenteria,  i cristalli,  i
    tovagliuoli  damascati,  chiamava  Dmitrij  Vassìlevic',  un  uomo  di
    origine nobile che si occupava di tutti i suoi affari e gli diceva:
    - Mi raccomando,  eh,  Mìtenka, che tutto vada bene. Sì, così, così...
    -  aggiungeva, osservando con compiacenza l'enorme tavola.  -  La cosa
    più importante è il servizio, sicuro, sicuro...
    E se ne ritornava nel salotto con un sospiro di soddisfazione.
    - Maria Lvovna Karagina e sua figlia!   -   annunziò  con  voce  grave
    l'alto e grosso maggiordomo della contessa.
    La contessa rifletté un momento,  annusò una presa di tabacco estratta
    dalla tabacchiera d'oro ornata con il ritratto del marito.
    - Queste visite mi hanno stancata  -  esclamò.   -  Questa è  l'ultima
    che ricevo.  E' una donna talmente smancerosa...  Be' fa' entrare!   -
    ordinò con un'espressione di tristezza nella  voce  come  se  dicesse:
    "Be', dammi il colpo di grazia!".
    Un'alta,  grossa signora,  dal fare altezzoso e una fanciulla dal viso
    tondo e sorridente entrarono nel salotto tra un gran fruscio di abiti.
    "Chère comtesse, il y a si longtemps...  Elle a été alitée,  la pauvre
    enfant...  au bal des Razoumowsky...  et la comtesse Apraksine... J'ai
    été si heureuse..." [74.  Cara contessa,  da tanto tempo...  E'  stata
    ammalata,  povera figliola... al ballo dei Razumovsky... e la contessa
    Apràksina... Sono stata tanto felice], si udiva dire da vivaci voci di
    donna,  che si interrompevano e si confondevano tra fruscii di gonne e
    rumore  di sedie smosse.  Era cominciata una di quelle conversazioni a
    tal punto confuse che si aspetta un momento di pausa per alzarsi,  far
    frusciare  la gonna e dire,  per esempio: "Je suis bien charmée...  La
    santé  de  maman...  et  la  comtesse  Apraksine"  [75.  Sono  proprio
    contenta...  La salute della mamma...  e la contessa Apràksina...],  e
    poi,  tra un rinnovellato frusciar di vesti,  passare nell'anticamera,
    indossare la pelliccia o il mantello e andar via.
    La conversazione si aggirava sulla novità cittadina più importante del
    momento: la malattia del noto,  bellissimo e ricchissimo vecchio conte
    Bezuchov, famoso all'epoca di Caterina, e intanto si parlava anche del
    figlio illegittimo di lui, Pierre,  che si era comportato in modo così
    scorretto durante la serata in casa di Anna Pàvlovna Scerer.
    - Mi dispiace molto per il povero conte  -  esclamò la visitatrice;  -
    la  sua  salute è già così malandata...  e ora i dispiaceri che gli dà
    questo figlio finiranno con l'ucciderlo!
    - Che è successo?   -  chiese la contessa,  come se non sapesse a  che
    cosa volesse riferirsi l'ospite,  anche se già, almeno quindici volte,
    aveva sentito parlare dei dispiaceri del conte Bezuchov.
    - Ecco l'educazione di  oggigiorno!  All'estero  quel  giovanotto    -
    continuò la visitatrice  -  è stato abbandonato a se stesso,  e ora si
    dice che a Pietroburgo abbia commesso tali orrori da  farsi  espellere
    dalla polizia.
    - Ma come!  -  esclamò la contessa.
    -  Ha  scelto  male  i  suoi  amici  -  intervenne la principessa Anna
    Michàjlovna.   -  Il figlio del principe  Vassilij,  lui  e  un  certo
    Dòlochov  hanno fatto Dio sa che cosa!  Ma l'hanno pagata!  Dòlochov è
    stato degradato, e il figlio di Bezuchov viene mandato a Mosca. Quanto
    ad Anatolij Kuragin...  il padre è riuscito a soffocare  lo  scandalo.
    Tuttavia è stato ugualmente espulso da Pietroburgo.
    - Ma, insomma, che cosa hanno fatto?  -  insisté la contessa.
    -  Roba  da  briganti,  specialmente  quel  Dòlochov!    -  rispose la
    visitatrice.   -  E  pensare  che  è  il  figlio  di  Màrija  Ivànovna
    Dòlochova,  una signora così perbene! Figuratevi che tutti e tre hanno
    preso non so dove un orso, l'hanno messo a sedere in carrozza con loro
    e l'hanno portato in casa di certe attrici dove,  a causa del  baccano
    provocato,  è  dovuta intervenire la polizia per farli smettere.  Essi
    hanno  afferrato  il  poliziotto  e  l'hanno  legato,  schiena  contro
    schiena,  all'orso,  poi hanno gettato l'orso nella Moika (76); l'orso
    si è messo a nuotare con il poliziotto sulla schiena...
    - Bella figura, "ma chère", doveva fare quel poliziotto!   -  gridò il
    conte, torcendosi dalle risate.
    - Ah, che orrore! Come potete ridere così, conte?
    Ma, pur senza volerlo, ridevano anche le signore.
    -  A  fatica  si  è  potuto  salvare  quel disgraziato  -  proseguì la
    visitatrice.   -  Ed  è  il  figlio  del  conte  Kirill  Vladimìrovic'
    Bezuchov  che  si  diverte  in  modo così intelligente!   -  commentò.
    Eppure si diceva che  fosse  un  giovane  così  perbene  e  dotato  di
    notevole   ingegno!   Ecco  a  che  cosa  l'ha  condotto  l'educazione
    all'estero! Spero che qui nessuno lo vorrà ricevere, sebbene sia tanto
    ricco. Me lo volevano presentare,  ma io ho recisamente rifiutato.  Ho
    delle figlie, capirete...
    -  Perché  dite  che  quel  giovanotto  è  tanto ricco?   -  chiese la
    contessa, scostandosi un po' dalle signorine,  le quali finsero subito
    di  non  ascoltare.   -  Il conte ha soltanto dei figli naturali...  e
    pare che lo sia anche Pierre.
    La visitatrice fece un gesto vago con la mano.
    - Credo che di figli naturali ne abbia... una ventina.
    La  principessa   Anna   Michàjlovna   volle   prendere   parte   alla
    conversazione  desiderando,  era  evidente,  far sapere che ella aveva
    molte relazioni e che era molto al corrente degli avvenimenti mondani.
    - Ecco,  in realtà,  di che si tratta  -  disse a voce bassa,  in tono
    grave.   -  Si sa che il conte Kirìll Vladimìrovic'...  ha perso la...
    contabilità dei suoi figli... Ma Pierre è sempre stato il prediletto.
    - Come era ancora bello quel vecchio,  l'anno scorso!   -  esclamò  la
    contessa.  -  Non ho mai veduto un uomo più bello di lui!
    - Ma ora è assai mutato  -  osservò Anna Michàjlovna.  -  Ecco ciò che
    volevo  dire    -    proseguì.   -  Da parte di sua moglie il principe
    Vassilij è l'erede diretto di tutta la sostanza...  Ma il padre  amava
    molto Pierre, provvide alla sua educazione e scrisse all'imperatore...
    cosicché  nessuno  sa  a chi,  alla sua morte (sta così male che la si
    attende da un minuto all'altro e  Lorain  è  venuto  da  Pietroburgo),
    andrà  la  sua  enorme  sostanza:  se a Pierre o al principe Vassilij.
    Quattromila anime e molti milioni!  Lo so con certezza perché me  l'ha
    detto  lo stesso principe Vassilij.  E Kirìll Vladimìrovic' mi è anche
    prozio per parte di madre.  Ha tenuto a battesimo Borìs  -   aggiunse.
    come se non attribuisse a questo fatto alcuna importanza.
    - Il principe Vassilij è arrivato da Mosca ieri. Mi hanno riferito che
    è venuto per una ispezione  -  disse la visitatrice.
    - Sì,  ma, detto tra noi,  -  osservò Anna Michàjlovna  -  questo è un
    pretesto: egli è venuto proprio  per  il  conte  Kirìll  Vladimìrovic'
    avendo saputo che sta male.
    - Però,  "ma chère",  è stato un bello scherzo, quello dell'orso disse
    il conte; ma, notando che la visitatrice non lo ascoltava,  si rivolse
    alle  signorine:    -    Immagino  la bella faccia che avrà fatto quel
    poliziotto!
    E, mostrando come il poliziotto doveva agitare le braccia, proruppe di
    nuovo in una risata profonda e sonora,  scotendo tutto il corpo obeso,
    una  di  quelle  risate  particolari  agli  uomini che sono abituati a
    mangiare e soprattutto a bere bene.
    - Dunque  -  concluse  -  pranzerete con noi?... ve ne preghiamo...


    CAPITOLO 8.

    Seguì un silenzio.  La contessa guardava la visitatrice,  sorridendole
    gentilmente  pur  senza  cercare  di  nascondere  che  non  le sarebbe
    spiaciuto affatto se si fosse alzata e se  ne  fosse  andata  via.  La
    figlia della visitatrice si rassettava già la veste,  interrogando con
    lo sguardo la madre,  quando dalla stanza attigua si sentirono  ad  un
    tratto  correre verso la porta giovani e ragazze e si udì un rumore di
    sedie smosse e ribaltate;  poi  si  vide  accorrere  nel  salotto  una
    ragazzetta  sui  tredici  anni,   che  nascondeva  qualcosa  sotto  la
    gonnellina di mussola e che si fermò di colpo in  mezzo  alla  stanza.
    Evidentemente  nello  slancio incontrollato della corsa,  la bimba era
    piombata lì solo per caso.  Quasi  nello  stesso  momento,  comparvero
    sulla soglia uno studente in divisa dal bavero violaceo,  un ufficiale
    della Guardia,  una ragazza quindicenne  e  un  ragazzotto  paffuto  e
    colorito in giacchetta.
    Il  conte  balzò  in piedi e,  dondolandosi,  tese le braccia verso la
    bimba che era arrivata di corsa.
    - Ah,  eccola qui  -  esclamò ridendo  -  la festeggiata!  La mia cara
    festeggiata!
    - "Ma chère,  il y a un temps pour tout!" [77.  Ogni cosa a suo tempo,
    mia cara!]  -  disse la contessa,  fingendosi seccata.   -  Tu la vizi
    troppo, Elie...  -  aggiunse, rivolgendosi al marito.
    - Buon giorno,  mia cara,  tanti auguri!  -  disse la visitatrice. Che
    graziosa creatura!  -  esclamò, guardando la madre.
    La fanciulla dagli occhi neri e dalla  bocca  un  po'  larga  non  era
    bella,  ma  vivacissima.  Con  le  nude,  gracili spalle infantili che
    uscivano dal corsetto per lo slancio  della  corsa,  i  riccioli  neri
    gettati all'indietro, le sottili braccia nude anch'esse e le mutandine
    guernite di merletti che sporgevano di sotto la gonnella,  ella era in
    quella dolce età in cui una ragazza non  è  più  una  bambina,  e  una
    bambina non è ancora una ragazza. Sfuggendo al padre, si slanciò verso
    la  madre  e  senza  badare  alla sua osservazione severa,  nascose il
    visetto accaldato tra i merletti della mantiglia materna e si  mise  a
    ridere.  Aveva  un motivo per ridere: ansando,  la bimba parlava della
    bambola che estrasse di tra le pieghe della gonnella.
    - Vedete? La mia bambola... Mimì...
    E Natascia,  non potendo più parlare (tanto la cosa le pareva  buffa),
    si  abbandonò  sul  petto  della  madre  e proruppe in una risata così
    argentina e squillante che tutti,  compresa  l'imponente  visitatrice,
    risero pur senza volerlo.
    -  Su,  vattene,  vattene  con  il  tuo  mostro!    -  disse la madre,
    scostando la bimba con aria fintamente irritata.   -  Questa è la  mia
    ultima...  -  spiegò all'ospite.
    Natascia, sollevando per un momento la testa dalle trine dello scialle
    materno,  guardò  di sottecchi la visitatrice: poi,  ridendo sino alle
    lacrime, la nascose di nuovo.
    L'ospite, costretta ad assistere a quella scenetta familiare,  ritenne
    necessario prendervi parte.
    -  Vorrei  sapere,  "ma  chère",   -  disse rivolta a Natascia  -  che
    parentela avete con Mimì... E' vostra figlia, vero?
    Non piacquero a Natascia il tono indulgente  e  la  domanda  infantile
    rivoltale dalla visitatrice. Non rispose e la guardò con aria seria.
    In  quel  momento  tutta  la  giovane  generazione  composta da Borìs,
    l'ufficialetto figlio della principessa Anna Michàjlovna;  da  Nikolàj
    studente,   primogenito   del  conte;   da  Sònja,   la  sua  nipotina
    quindicenne,  e dal piccolo Petruska,  l'ultimo nato,  si stabilì  nel
    salotto,  cercando  evidentemente  di contenere nei limiti della buona
    educazione la vivacità e l'allegria che animavano ancora i loro  visi.
    Si capiva che nell'altra stanza,  di dove erano arrivati a precipizio,
    la conversazione era stata più allegra di quella che si  svolgeva  nel
    salotto   sui  pettegolezzi  mondani,   sul  tempo  e  sulla  contessa
    Apràksina.  Di tanto in tanto i ragazzi si scambiavano delle  occhiate
    e, a fatica, si trattenevano dal ridere.
    I due giovanotti,  lo studente e l'ufficiale, amici sin dall'infanzia,
    erano coetanei, e tutti e due belli, ma di una bellezza diversa. Borìs
    era un  giovane  alto,  biondo,  dai  lineamenti  fini  e  regolari  e
    dall'espressione tranquilla;  Nikolàj, non molto alto, aveva i capelli
    ricciuti e  un  volto  franco  e  aperto.  Sul  suo  labbro  superiore
    compariva  già una lieve peluria,  e tutta la sua fisionomia esprimeva
    ardore ed entusiasmo. Nikolàj, entrando in salotto, si fece rosso. Era
    chiaro che cercava e non sapeva che cosa dire; Borìs al contrario, con
    calma scherzosa, assicurò che conosceva assai bene quella Mimì-bambola
    sin dalla sua gioventù,  quando non aveva  ancora  il  naso  rotto,  e
    osservò che in cinque anni era molto invecchiata da come la ricordava,
    poiché nella testa aveva un grosso buco...  Mentre diceva queste cose,
    guardava Natascia.  La bimba si voltò e rivolse la sua  attenzione  al
    fratellino   minore   che,    tenendo   chiusi   gli   occhi,   rideva
    silenziosamente;  e,  incapace di frenarsi,  fece un salto e corse via
    dal  salotto  con  tutta  la rapidità che le consentivano le sue agili
    gambette. Borìs non rideva.
    - Mi pare, "maman", che vogliate andar via anche voi.  Faccio chiamare
    una carrozza?  -  domandò, rivolgendosi alla madre con un sorriso.
    -  Sì,  va'...  va'  a ordinarne una  -  rispose ella,  ricambiando il
    sorriso.
    Borìs uscì piano piano dietro a Natascia;  il  ragazzotto  paffuto  li
    seguì di corsa e pareva irritato per lo scompiglio che avevano portato
    nelle sue occupazioni.


    CAPITOLO 9.

    Dei  giovani,  senza  contare  la  figlia maggiore della contessa (che
    aveva  quattro  anni  di  più  della  sorella  e  si  considerava  già
    un'adulta)  e  la  figlia della visitatrice,  erano rimasti in salotto
    soltanto Nikolàj e la nipote Sònja.  Sònja era una  brunetta  sottile,
    dal  viso  fine,  dallo sguardo dolce velato dalle lunghe ciglia;  una
    folta treccia di capelli neri le girava due volte attorno al  capo,  e
    la pelle,  specialmente quella del collo e delle braccia nude,  magre,
    ma  graziose  e  muscolose,  aveva  delle  sfumature  giallognole.  La
    leggerezza dei movimenti, la finezza e la grazia delle membra e i modi
    un  po' artificiosi e contenuti,  facevano pensare a una graziosa,  ma
    non ancora del tutto sviluppata gattina,  che  sarebbe  diventata  una
    splendida gatta...  Era chiaro che riteneva conveniente dimostrare con
    il sorriso che partecipava alla conversazione generale; ma,  pur senza
    che  ella  lo  volesse,  i  suoi occhi dalle folte ciglia fissavano il
    cugino,  che stava per partire per la guerra,  con una adorazione così
    appassionata  che  il  suo sorriso non poteva ingannare nessuno,  e si
    capiva che la gattina si era seduta soltanto per saltare di più, dopo,
    e per giocare con il cugino non appena,  come avevano  fatto  Borìs  e
    Natascia, fossero usciti insieme dal salotto.
    -  Sì,  "ma  chère",    -   disse il vecchio conte,  rivolgendosi alla
    visitatrice e indicando Nikolàj  -  poiché il suo amico Borìs è  ormai
    ufficiale,  per  amicizia  egli  non  vuole separarsi da lui;  lascerà
    l'università, abbandonerà me,  vecchio come sono,  e andrà soldato.  A
    quanto  pare la sua nomina era già pronta negli archivi.  E' una prova
    di amicizia questa, non vi pare, "ma chère"?
    - Si dice infatti che la guerra sia già stata dichiarata  -    rispose
    la visitatrice
    -  Sì,  lo  si  afferma da parecchio tempo  -  disse il conte.   -  Si
    parla,  si parla,  ma le cose rimangono sempre allo  stesso  punto.  E
    intanto,  "ma chère", Nikolàj entra in un reggimento di ussari. Questa
    è amicizia, eh?
    La visitatrice, non sapendo che cosa dire, scoteva il capo.
    - Non lo faccio assolutamente per amicizia!   -   intervenne  Nikolàj,
    accalorandosi  e  giustificandosi  come  se  fosse  stato  atrocemente
    calunniato.  -  Non lo faccio per amicizia, ma semplicemente perché mi
    sento attratto verso la vita militare.
    Si volse  verso  la  cugina  e  la  figlia  dell'ospite;  entrambe  lo
    guardavano con un sorriso di approvazione.
    -  Oggi  pranzerà da noi Schubert,  il comandante del reggimento degli
    ussari di Pavlograd.  Egli era qui in licenza e condurrà  Nikolàj  con
    sé.  Che  farci?    -    disse  il conte,  stringendosi nelle spalle e
    cercando  di  parlare  con  disinvoltura  di  quella   partenza   che,
    evidentemente, gli procurava molto dispiacere.
    - Vi ho già detto, papà,  -  riprese il figlio  -  che, se proprio non
    volete  lasciarmi partire,  io resterò.  Ma so che a nulla sono adatto
    quanto  al  servizio  militare,   non  mi  sentirei  di  diventare  né
    diplomatico, né funzionario. Sono incapace di nascondere ciò che sento
    -  aggiunse,  sempre guardando,  con quella civetteria dei giovani che
    sanno di essere belli, Sònja e la figliuola dell'ospite.
    La gattina,  tenendo puntati gli occhi su  di  lui,  pareva  pronta  a
    mettersi a giocare e a dar prova del suo carattere felino.
    -  Va  bene,  va  bene!    -  disse il vecchio conte.   -  Vedete come
    s'infiamma subito!  Quel Buonaparte fa girare la testa a tutti;  tutti
    credono di poter fare come lui: da tenentini diventare imperatori! Dio
    lo   volesse...     -    aggiunse,   senza  notare  l'ironico  sorriso
    dell'ospite.
    Gli adulti si misero a parlare di Bonaparte.  Julie,  la figlia  della
    principessa Karagina, si rivolse al giovane Rostòv.
    -  Peccato  che  giovedì  non  siate  venuto  dagli Archarov!  Mi sono
    annoiata senza di voi!  -  aggiunse, guardandolo affettuosamente.
    Il giovane, lusingato,  le si avvicinò con il civettuolo sorriso della
    giovinezza,  e  iniziò con la fanciulla una conversazione a tu per tu,
    senza accorgersi che il suo spontaneo sorriso colpiva, con il coltello
    della gelosia,  il cuore di Sònja,  che si era fatta rossa e aveva  la
    bocca atteggiata a un sorriso forzato.  Ma, a metà del colloquio, egli
    la guardò e vide che la fanciulla lo fissava con due occhi  cattivi  e
    appassionati e che, trattenendo a stento le lacrime si alzava e usciva
    dalla  stanza  con un ironico risolino sulle labbra.  Tutto il brio di
    Nikolàj si spense. Attese la prima pausa della conversazione e, con il
    viso turbato, uscì dal salotto per andare a cercare Sonja.
    - Come sono "cuciti a filo bianco" i  segreti  di  questi  giovani!  -
    esclamò Anna Michàjlovna,  accennando a Nikolàj che stava uscendo.   -
    "Cousinage,  dangereux voisinage" [78.  Cugini,  pericolosi vicini]  -
    aggiunse poi.
    - Sì!   -  disse la contessa,  allorché fu scomparso il raggio di sole
    portato nel salotto da quella  gioventù  e,  come  rispondendo  a  una
    domanda  che  nessuno  le  rivolgeva,  ma che le stava sempre a cuore,
    riprese:  -  Quante sofferenze,  quante preoccupazioni abbiamo  dovuto
    sopportare per giungere a guardarli con piacere!  E ora, in verità, si
    hanno più timori che gioie.  Sempre,  sempre paura!  E' proprio  l'età
    piena di pericoli per le ragazze e per i giovanotti...
    - Tutto dipende dall'educazione  -  osservò la visitatrice.
    - Sì,  avete ragione  -  proseguì la contessa.   -  Signora,  grazie a
    Dio,  io sono stata un'amica per i miei figliuoli e  ho  goduto  della
    loro  fiducia  -  disse ripetendo l'errore di molti genitori,  i quali
    si illudono che i figli non abbiano per loro alcun segreto.  -  So che
    sarò sempre la prima "confidente" (79) delle mie ragazze e che  quando
    Nikòlenka, dato il suo carattere vivace, commetterà qualche marachella
    (non  è  possibile  che  un  giovane non ne commetta qualcuna!) non si
    tratterà di cose  gravi,  quali  purtroppo  commettono  i  giovani  di
    Pietroburgo.
    - Sì,  i nostri ragazzi sono bravi giovani  -  confermò il conte,  che
    risolveva sempre le questioni gravi con il lodare  tutti  quanti.    -
    Eh,  che  volete,  "ma  chère"?  Mio  figlio vuol proprio diventare un
    ussaro!
    - Che cara creatura la vostra piccina!   -  disse la  visitatrice.  Ha
    l'argento vivo addosso!
    -  Sì,  davvero!   -  rispose il conte.   -  Ha preso da me.  E ha una
    voce... Sebbene sia mia figlia,  devo dire la verità...  diventerà una
    cantante.   Un'altra  Salomoni  (80)!  Le  abbiamo  preso  un  maestro
    italiano.
    - Non è troppo presto?  Dicono che studiare a  quell'età  danneggi  la
    voce.
    -  Oh  no,  non è troppo presto!   -  ribatté il conte.   -  Le nostre
    mamme non si sposarono forse a dodici o tredici anni?
    - Ora è persino innamorata di Borìs,  nevvero?   -  disse la contessa,
    sorridendo  con  dolcezza  nel  guardare  la  madre del giovane.  Poi,
    rispondendo evidentemente al pensiero che sempre  le  stava  a  cuore,
    proseguì:  -  Vedete,  se fossi troppo severa con lei,  se la frenassi
    troppo... sa Iddio che cosa farebbero di nascosto...   -  (La contessa
    pensava  che si scambiassero qualche bacio).   -  Invece così so tutto
    quello che si dicono. E' lei stessa che,  alla sera,  mi racconta ogni
    cosa.  Forse  la  vizio  anche  un  po',  ma  credo che sia il sistema
    migliore. Con la mia figliuola maggiore sono stata più severa...
    - Sì, io sono stata educata in modo assai diverso  -  disse sorridendo
    la bella contessa Vera.
    Ma il sorriso non abbelliva il volto di Vera,  contrariamente a quanto
    accade  di  solito.  Anzi  gli conferiva un'espressione non naturale e
    perciò sgradevole. Vera era bella, intelligente, beneducata, aveva una
    voce simpatica  e  tutto  quello  che  diceva  era  sempre  sensato  e
    opportuno.  Ma,  cosa  strana,  tutti,  comprese  la  visitatrice e la
    contessa,  la guardavano come stupiti che ella avesse parlato  a  quel
    modo e provarono un senso di disagio.
    - Con i primi figliuoli accade sempre così: si vuol farne degli esseri
    fuori del comune  -  disse la visitatrice.
    -  Bisogna  essere  sinceri,  "ma  chère"!  La contessa è stata troppo
    severa con la nostra figliuola maggiore  -  osservò il conte.   - Ma a
    ogni  modo  Vera  è  diventata molto brava!   -  aggiunse,  strizzando
    affettuosamente l'occhio alla figliuola.
    Le visitatrici si alzarono e se ne andarono,  promettendo di ritornare
    per il pranzo.
    - Ah, mio Dio, che visita lunga! Non se ne andavano più...  -  esclamò
    la contessa, dopo aver accompagnato le due ospiti.


    CAPITOLO 10.

    Uscita di corsa dal salotto, Natascia giunse sino alla serra. Quivi si
    fermò  tendendo  l'orecchio alla conversazione che si svolgeva di là e
    aspettando  Borìs.  Già  cominciava  a  rodersi  dall'impazienza,   e,
    pestando  i  piedi,  stava  quasi  per  piangere perché egli tardava a
    uscire,  quando udì i passi di lui non rapidi né lenti,  ma  risoluti.
    Natascia si nascose in fretta e furia dietro a grossi vasi di fiori.
    Borìs si fermò in mezzo alla stanza,  diede un'occhiata, scosse via un
    granello di polvere da una manica  della  divisa  e  si  accostò  allo
    specchio,  osservando il suo bel viso.  Natascia,  dal nascondiglio in
    cui si trovava, guardava attenta a ciò che stava per fare.  Il giovane
    rimase per un momento davanti allo specchio,  sorrise,  poi si diresse
    verso la porta di uscita. La fanciulla fu lì lì per chiamarlo, ma dopo
    aver riflettuto un attimo, si trattenne.
    "Cerchi,  cerchi pure!",  disse tra sé.  Non appena Borìs  fu  uscito,
    dall'altra porta comparve Sònja,  tutta rossa in viso,  mormorando tra
    le lacrime parole di collera.  Natascia frenò il suo primo impulso che
    fu  quello di slanciarsi verso di lei e rimase nel nascondiglio,  come
    sotto un berretto magico che le permetteva di osservare non vista, ciò
    che accadeva nel mondo.  Provava un piacere nuovo  tutto  particolare.
    Sònja, mormorando rapidamente qualcosa, teneva lo sguardo rivolto alla
    porta del salotto; sulla soglia comparve Nikolàj.
    - Sònja!  Che hai?  E' possibile?...  -  disse egli, correndo verso la
    fanciulla.
    - Niente, niente, lasciatemi  -  esclamò Sònja, singhiozzando.
    - No, so di che si tratta...
    - Benissimo; allora, se lo sapete, andate pure da lei!
    - Sò-o-nja!  Lasciami dire una parola.  E' possibile che  ci  dobbiamo
    tormentare  tutti  e due per una cosa immaginaria?   -  disse Nikolàj,
    prendendole una mano.
    Sònja non ritirò la mano e smise di piangere.
    Natascia,  immobile e  quasi  senza  respirare,  osservava  con  occhi
    scintillanti dal suo nascondiglio, pensando: "Che accadrà, ora?".
    -  Sònja!  Non  m'importa nulla della gente!  Tu sola conti per me,  -
    disse Nikolàj  -  e te lo dimostrerò.
    - Non mi piace che tu parli a quel modo!
    - Bene non lo farò più!  Perdonami,  Sònja.   -  E,  attirata a sé  la
    fanciulla, la baciò.
    "Ah,  come  dev'essere  bello!",  pensò  Natascia e,  allorché Sònja e
    Nikolàj uscirono dalla stanza, essa li seguì e chiamò Borìs.
    - Borìs, venite qui!   -  disse con aria furba e significativa.  -  Ho
    bisogno di dirvi una cosa.  Qui,  qui...   -  aggiunse,  e lo condusse
    nella serra,  proprio in mezzo ai vasi dietro ai quali si era nascosta
    prima. Borìs, sorridendo, la seguì.
    - Allora, qual è "questa cosa"?  -  chiese il giovane.
    Ella  si  turbò,  si guardò attorno e,  scorta la sua bambola su di un
    vaso, la prese in braccio.
    - Baciate la bambola, Borìs...
    Borìs guardò con tenerezza il viso animato di Natascia e non rispose.
    - Non volete?  Ebbene,  venite qui!   -  ella disse e,  gettata via la
    bambola,  s'inoltrò  più  profondamente  tra i vasi e i fiori.   - Più
    vicino!  -  sussurrò afferrando l'ufficialetto per i polsini.  Sul suo
    viso,  intensamente rosso,  si leggevano timore e gravità insieme.   -
    Neppure me volete baciare?   -    sussurrò  in  tono  appena  udibile,
    guardando di sottecchi il giovane, sorridendo e quasi piangendo per il
    turbamento.
    Borìs arrossì.
    -  Quanto  siete  strana!    -    esclamò,  chinandosi  verso di lei e
    facendosi sempre più rosso,  incerto  sul  da  farsi  e  rimanendo  in
    attesa.
    Natascia  a un tratto saltò su di una cassa in modo da essere più alta
    di lui,  gli cinse il collo con le braccia esili  e  nude  e,  gettati
    indietro i capelli con un rapido movimento della testa, lo baciò sulla
    bocca.
    Poi,  scivolando tra le piante, raggiunse l'altro lato della stanza e,
    abbassata la testa, si fermò.
    - Natascia...  -  disse Borìs;  -  sapete che io vi amo, ma...
    - Siete innamorato di me?  -  lo interruppe la fanciulla.
    - Sì,  sono innamorato,  ma vi prego non facciamo più ciò che  abbiamo
    fatto ora...  Dobbiamo lasciare passare ancora quattro anni...  Allora
    io chiederò la vostra mano.
    Natascia rifletté.
    - Tredici, quattordici, quindici,  sedici...   -  disse poi,  contando
    sulle dita sottili.  -  Sta bene! Siamo d'accordo, allora?
    E un sorriso di gioia fiduciosa le illuminò il viso.
    - D'accordo!  -  rispose Borìs.
    - Per sempre?  -  chiese la fanciulla.  -  Sino alla morte?
    E, preso Borìs sottobraccio, con il viso illuminato dalla felicità, si
    avviò con lui verso l'attigua camera dei divani.


    CAPITOLO 11.

    La  contessa  si  sentiva  così stanca per le visite che ordinò di non
    ricevere più nessuno e il portiere ebbe solo l'ordine  di  invitare  a
    pranzo tutti coloro che si fossero presentati per fare gli auguri.  La
    contessa voleva parlare a tu per tu con la sua  amica  d'infanzia,  la
    principessa  Anna Michàjlovna,  che aveva appena veduto di sfuggita da
    quando era arrivata a  Pietroburgo.  Anna  Michàjlovna,  con  il  viso
    triste e simpatico, si avvicinò alla poltrona della contessa.
    - Sarò assolutamente sincera con te  -  prese a dire Anna Michàjlovna:
    -    ormai  sono pochi gli amici di un tempo che ci sono rimasti!  Per
    questo mi è tanto cara la tua amicizia!
    Poi  guardò  Vera  e  si  interruppe.  La  contessa  strinse  la  mano
    all'amica.
    -  Vera,  possibile  che  tu  non  capisca e non ti accorga che la tua
    presenza qui è superflua? Va' con le tue sorelle, va'...   -  disse la
    contessa,  rivolgendosi  alla  figliuola maggiore che non pareva molto
    amata.
    La bella Vera ebbe un sorriso sprezzante ed evidentemente non si sentì
    per nulla offesa.
    - Se me lo aveste detto prima,  mamma,  me ne  sarei  già  andata    -
    rispose, e si ritirò nella sua camera.
    Ma,  nell'attraversare  il salottino,  notò che presso ad ognuna delle
    due finestre sedeva una coppia.  Si fermò e un sorriso sdegnoso sfiorò
    le  sue  labbra.  Sònja  era  seduta  accanto  a  Nikolàj che le stava
    ricopiando dei versi: i primi che avesse composto.  Borìs  e  Natascia
    stavano  presso  l'altra  finestra e,  all'entrare di Vera,  tacquero.
    Sònja e Natascia la guardarono con espressione colpevole e felice a un
    tempo.
    Era piacevole e commovente vedere quelle due fanciulle innamorate,  ma
    quella vista non suscitò in Vera alcun sentimento gradevole.
    - Quante volte vi ho pregati  -  disse  -  di non toccare le cose mie?
    -  E prese il calamaio che Nikolàj stava usando.
    - Eccolo, eccolo...  -  rispose questi, intingendo ancora una volta la
    penna.
    -  Non  sapete  mai  fare le cose a tempo opportuno  -  disse Vera.  -
    Poco fa siete entrati  in  salotto  in  modo  che  tutti  se  ne  sono
    vergognati.
    Quantunque  tutto  quello  che  diceva fosse perfettamente giusto  - o
    forse proprio per questo  -  nessuno le rispose,  e tutti e quattro si
    limitarono  a  scambiarsi  un'occhiata.  Vera  si  fermò in mezzo alla
    stanza con il calamaio in mano.
    - E quali segreti potete avere alla vostra età,  tu,  Natascia,  e tu,
    Nikolàj, e voi due, Borìs e Sònja? Stupidaggini!
    -  Ma a te che importa,  Vera?   -  rispose Natascia,  con una vocetta
    dolce e implorante.
    Quel giorno ella era evidentemente più  buona  e  più  affettuosa  del
    solito verso tutti.
    -  Sì,  stupidaggini  -  ripeté Vera  -  e mi vergogno per voi.  Quali
    segreti potete avere?
    - Ognuno ha i propri... Noi ti lasciamo in pace con il tuo Berg...   -
    riprese Natascia, accalorandosi.
    - Credo che non vi dobbiate occupare dei fatti miei,   -  replicò Vera
    -  perché nelle mie azioni non c'è mai nulla da ridire. Ma io riferirò
    alla mamma come ti comporti con Borìs!
    - Natàlija Ilìnisna si comporta verso di me  molto  bene    -    disse
    Borìs.  -  Non posso davvero lagnarmi...
    -  Smettetela,  Borìs...  Siete  un  tal  diplomatico!   -  (La parola
    "diplomatico" veniva  molto  usata  dai  ragazzi  con  il  significato
    particolare che essi solevano darle).
    -  Tutto  questo  è  insopportabile!    -    esclamò Natascia con voce
    tremante nella quale vibrava l'offesa.   -  Perché Vera mi  rimprovera
    così?  Tu, queste cose non le capirai mai,  -  proseguì rivolta a Vera
    -  giacché non hai mai amato nessuno: non hai cuore, tu!  Sei soltanto
    una "madame de Genlis"! (81).  - (Questo soprannome, considerato molto
    offensivo, era stato dato a Vera da Nikolàj).  -  E il tuo piacere più
    grande consiste nel dare fastidio agli altri.  Fa' la civetta con Berg
    quanto ti piace...  -  esclamò con foga.
    - Senza dubbio io,  in presenza di ospiti,  non correrei dietro  a  un
    giovanotto!
    -  Bene,  hai  raggiunto il tuo scopo  -  intervenne Nikolàj;   -  hai
    detto cose spiacevoli a  tutti,  hai  rovinato  tutto!  Andiamo  nella
    camera dei ragazzi!
    Tutti e quattro,  come uno stormo d'uccelli spaventati,  si alzarono e
    uscirono dalla stanza.
    - Mi hanno detto delle cose sgradevoli, mentre io non ho detto nulla a
    nessuno  -  concluse Vera.
    - "Madame de Genlis! Madame de Genlis!"  -  gridarono dietro all'uscio
    delle voci canzonatorie.
    La bella Vera,  che produceva su tutti un effetto  così  spiacevole  e
    irritante, sorrideva e, per nulla turbata da ciò che le avevano detto,
    si  accostò  allo  specchio  e  si  rassettò  la  sciarpa e i capelli.
    Osservando il suo bel volto parve diventare anche  più  fredda  e  più
    calma.

    Nel salotto, intanto, la conversazione continuava.
    - Ah,  "ma chère",  -  diceva la contessa  -  non è tutta rosea la mia
    vita!  Credi che non mi renda conto che,  con il tenore  di  vita  che
    conduciamo,  le nostre ricchezze non potranno durare a lungo?  E tutto
    per causa del club (82)...  E non ci riposiamo neppure quando  viviamo
    in campagna!  Il teatro,  le partite di caccia, e Dio sa che altro! Ma
    perché ti parlo di me?  Dimmi un po' come mai  ti  sei  ridotta  così!
    Spesso  mi meraviglio,  Annette,  che alla tua età tu debba correre da
    sola in carrozza da viaggio a Mosca, a Pietroburgo,  andare da tutti i
    ministri,  da  tutti  i  personaggi  importanti...  e  che tu riesca a
    cavartela con tutti! Non riesco proprio a capire come fai...
    - Ah, amica mia!   -  rispose la principessa Anna Michàjlovna.   - Che
    Iddio ti guardi dal provare quanto sia duro restar vedova, senza mezzi
    e con un figlio per il quale hai una vera adorazione!  -  proseguì con
    un  certo  orgoglio.    -  La necessità insegna.  Quando ho bisogno di
    vedere uno  di  quei  pezzi  grossi,  gli  scrivo  un  biglietto:  "La
    principessa Tale desidera conferire con il Tale..." e mi presento.  Ci
    ritorno due, tre,  anche quattro volte,  sino a quando non ho ottenuto
    ciò che mi occorre. Poco m'importa di ciò che pensano di me!
    -  A chi ti sei rivolta per Bòrenka?   -  chiese la contessa.   -  Tuo
    figlio è già ufficiale della Guardia,  il  mio  Nikoluska  è  soltanto
    allievo.  Non  abbiamo  nessuno  a  cui  raccomandarlo.  A  chi ti sei
    rivolta, tu?
    - Al principe Vassilij. E' stato molto gentile. Ha subito acconsentito
    a inviare una relazione all'imperatore  -   disse  con  entusiasmo  la
    principessa Anna Michàjlovna, dimenticando del tutto l'umiliazione che
    aveva subito per raggiungere il suo scopo.
    -  E'  invecchiato il principe Vassilij?   -  chiese la contessa.  Non
    l'ho riveduto dal tempo degli spettacoli in casa Rumjanzòv.  Credo che
    non  si  ricordi  più  di  me.  Mi faceva la corte...   -  rammentò la
    contessa, con un sorriso.
    - E' tale e quale,   -  rispose Anna Michàjlovna  -  sempre gentile  e
    amabile.  "Les  grandeurs  ne lui ont pas tourné la tête du tout" [83.
    Gli onori non gli hanno dato alla testa.].  "Mi rincresce di non poter
    fare  di  più per voi,  mia cara principessa",  mi ha detto.  "In ogni
    modo,  comandatemi!".  Sì,  è veramente una eccellente  persona  e  un
    ottimo parente.  Ma tu sai, "Nathalie", quanto sia grande il mio amore
    per mio figlio.  Non so che cosa farei per la  sua  felicità.  La  mia
    situazione  è  così  triste,    -    aggiunse Anna Michàjlovna in tono
    afflitto,  triste e a voce più bassa  -  triste al  punto  da  poterla
    definire  terribile.  Il mio disgraziato processo divora tutto ciò che
    possiedo,  senza andare avanti di un passo.  Figurati che non  ho  più
    dieci copechi, "à la lettre", e non so come farò a pagare la divisa di
    Borìs...    -   Tirò fuori il fazzoletto e si mise a piangere.   -  Mi
    occorrono cinquecento rubli e non ho che un biglietto da  venticinque.
    Capirai  che  in una situazione simile...  La mia unica speranza è ora
    riposta nel conte Kirìll Vladimìrovic' Bezuchov.  Se  egli  non  vorrà
    aiutare  il suo figlioccio (è il padrino di Borìs) e fissare una cifra
    per il suo mantenimento,  tutti i miei sforzi saranno  stati  inutili:
    non potrò fornirgli il corredo militare.
    La contessa piangeva e, in silenzio, rifletteva.
    -  Io  mi  chiedo  spesso,    -    riprese  la  principessa   -  forse
    commettendo  un  peccato...  mi  chiedo  spesso:  il  principe  Kirìll
    Vladimìrovic'  vive solo...  è immensamente ricco...  Perché vive?  La
    vita per lui non è più che un  peso  mentre  Borìs  incomincia  appena
    adesso a vivere...
    - Senza dubbio lascerà qualche cosa a Borìs  -  osservò la contessa.
    -  Dio  solo  lo  sa,  "chère  amie"!  Questi  ricconi  sono  talmente
    egoisti...  Ma io andrò da lui con Borìs e gli dirò  francamente  come
    stanno  le  cose.  Pensino e dicano di me ciò che vogliono!  Non me ne
    importa niente, giacché si tratta dell'avvenire di mio figlio.   -  La
    principessa si alzò.   -  Adesso sono le due,  e il pranzo avrà inizio
    alle quattro... Farò in tempo a ritornare.
    E con la disinvoltura di una signora di Pietroburgo molto affaccendata
    e che sa utilizzare bene  il  suo  tempo,  Anna  Michàjlovna  mandò  a
    chiamare il figlio e uscì con lui nell'anticamera.
    -  Addio,  mia cara  -  disse alla contessa che l'accompagnò sino alla
    porta.  -  Prega che io riesca nel mio intento...  -  aggiunse a bassa
    voce, per non essere udita dal figlio.
    - Andate dal principe Kirìll Vladimìrovic', "ma chère"?   -  chiese il
    conte,  uscendo  nell'anticamera dalla sala da pranzo.  Se il principe
    sta meglio, pregate Pierre di venire a pranzo da me.  Egli è già stato
    qui altre volte e ha ballato con le figliuole. Diteglielo senza fallo,
    "ma chère". Ora andrò a vedere che cosa fa Taràss... M'ha detto che in
    casa Orlòv non c'è mai stato un pranzo come il nostro di oggi!


    CAPITOLO 12.

    -  "Mon  cher"  Borìs...   -  disse la principessa Anna Michàjlovna al
    figlio,  allorché la carrozza della contessa Rostòv,  nella  quale  si
    trovavano,  attraversò  la  strada  ricoperta  di paglia (84) ed entrò
    nell'ampio cortile del conte Kirìll Vladimìrovic' Bezuchov.   -   "Mon
    cher" Borìs,   -  ripeté la madre, levando la mano di sotto il vecchio
    mantello e posandola con gesto timido e  affettuoso  sul  braccio  del
    figlio    -  sii gentile e premuroso.  Il conte Kirìll Vladimìrovic' è
    pur  sempre  il  tuo  padrino  e  da  lui  dipende  il  tuo  avvenire.
    Ricordatelo, "mon cher", sii gentile come sai essere...
    -  Se  almeno  sapessi che da tutto questo non verranno fuori soltanto
    umiliazioni...   -  rispose freddamente il figlio.   -  Ma io ve  l'ho
    promesso e lo farò per voi.
    Quantunque  fossero scesi da una carrozza,  il portiere guardò madre e
    figlio  (i  quali,   senza   essersi   fatti   annunziare,   entravano
    direttamente  nel vestibolo a vetri,  tra due file di statue allineate
    nelle loro nicchie) e,  osservato attentamente il vecchio mantello  di
    Anna  Michàjlovna,  chiese  loro  se desiderassero la principessa o il
    conte e, saputo che volevano parlare con il conte,  li informò che sua
    eccellenza stava peggio e che non riceveva nessuno.
    - Allora possiamo andarcene  -  disse il figlio in francese.
    -  "Mon  ami"  -  rispose la madre con voce supplichevole,  posando di
    nuovo la mano sul braccio  del  figliuolo,  come  se  con  quel  gesto
    potesse calmarlo o eccitarlo.
    Borìs tacque e, senza togliersi il cappotto, fissò la madre.
    -  Senti,    -  disse Anna Michàjlovna in tono dolce,  rivolgendosi al
    portiere  -  io so che il conte Kirill Vladimìrovic' sta molto male...
    e sono venuta proprio per questo. Sono una sua parente...  e certo non
    lo  disturberò.  Ho  soltanto  bisogno  di vedere il principe Vassilij
    Sergéevic': egli è qui. Annunziami, ti prego.
    Il portiere, con aria cupa, tirò il cordone del campanello che dava al
    piano superiore e voltò le spalle.
    - La principessa Drubetzkaja per il principe Vassilij Sergéevic'!    -
    gridò  al  domestico  in marsina che accorreva,  sporgendosi dall'alto
    della scala.
    La madre si rassettò il più possibile le pieghe  alla  veste  tinta  e
    ritinta,  si guardò nello specchio di Venezia applicato alla parete e,
    trascinando coraggiosamente le sue scarpe scalcagnate,  si avviò verso
    il piano superiore salendo la scala ricoperta da un tappeto.
    -  "Mon  cher",  mi  hai  promesso...    -    disse rivolta al figlio,
    toccandogli di nuovo il braccio.
    Borìs, ad occhi bassi, la seguì docilmente.
    Entrarono   in   una   sala   di   dove   si   accedeva   direttamente
    nell'appartamento del principe Vassilij.
    Mentre  madre  e figlio,  fermi in mezzo alla sala,  si accingevano ad
    interrogare un vecchio domestico che al loro ingresso si era alzato da
    uno sgabello, si mosse la maniglia di bronzo di una delle porte,  e il
    principe  Vassilij  in  giacca  di  velluto  da  casa,  con  una  sola
    decorazione,  uscì,  accompagnando un bell'uomo dai capelli neri.  Era
    questi Lorrain, il famoso medico di Pietroburgo.
    - "C'est donc positif?"  -  gli domandò il principe.
    -  "Mon prince,  errare humanum est..." ma...   -  rispose il dottore,
    pronunziando garbatamente alla francese le parole latine.
    - "C'est bien, c'est bien"...
    Vedendo Anna Michàjlovna con il figlio,  il principe  Vassilij  salutò
    con un inchino il dottore e in silenzio, ma con aria interrogativa, si
    avvicinò a loro. Borìs notò che ad un tratto un'espressione di intenso
    dolore  era  apparsa  negli  occhi di sua madre e un lieve sorriso gli
    sfiorò le labbra.
    - Ah, principe,  in quale triste circostanza ci dobbiamo incontrare...
    Come  sta  il  nostro  caro  ammalato?    -    chiese,  come se non si
    accorgesse dello sguardo freddo, quasi offensivo, puntato su di lei.
    Lo stesso sguardo interrogativo e perplesso  passò  da  lei  a  Borìs.
    Questi si inchinò cortesemente. Il principe Vassilij, senza ricambiare
    il saluto, si volse di nuovo verso Anna Michàjlovna. E alle domande di
    lei  rispose  con  un  movimento  del  capo  e delle labbra che voleva
    significare quanto scarse fossero ormai le speranze per l'ammalato.
    - Davvero?   -  esclamò Anna Michàjlovna.   -   Ah,  è  terribile!  E'
    terribile pensare... Ecco mio figlio  -  aggiunse, indicando Borìs:  -
    egli è venuto per ringraziarvi personalmente.
    Ancora una volta Borìs fece un cortese inchino.
    -  Credete,  principe,  il mio cuore di madre non dimenticherà mai ciò
    che avete fatto per noi.
    - Sono lieto di aver potuto esservi utile.  mia cara Anna  Michàjlovna
    -  disse il principe Vassilij,  accomodandosi il colletto della giacca
    e facendo capire con i gesti e con la  voce  alla  sua  protetta  Anna
    Michàjlovna  che lì,  a Mosca,  la sua importanza era molto più grande
    che non a Pietroburgo.   -  Cercate di fare  il  vostro  dovere  e  di
    essere  degno  di  quanto è stato fatto per voi  -  ammonì,  rivolto a
    Borìs.  -  Sono contento... Siete qui in licenza?   -  domandò poi con
    il suo tono distaccato.
    -   Aspetto   l'ordine,   eccellenza,   per  recarmi  alla  mia  nuova
    destinazione  -  rispose Borìs,  senza mostrarsi seccato dal  tono  un
    po'  brusco del principe e senza dimostrare il desiderio di continuare
    la conversazione.  A  quelle  parole,  pronunziate  in  tono  calmo  e
    indifferente, il principe lo guardò fissamente.
    - Vivete con vostra madre?
    - Qui abito in casa della contessa Rostòv  -  rispose Borìs, ripetendo
    ancora "eccellenza".
    -  In  casa  di  quell'Iljà Rostòv che ha sposato Nathalie Scìnscina -
    spiegò Anna Michàjlovna.
    - Lo so,  lo so!   -  rispose il principe Vassilij  con  la  sua  voce
    monotona.    -    "Je  n'ai jamais pu concevoir comment Nathalie s'est
    décidée à épouser cet  ours  mal  léché!  Un  personnage  complètement
    stupide  et  ridicule.  Et joueur,  à ce qu'on dit" [85.  Non sono mai
    riuscito a capire come mai Nathalie si sia decisa a sposare quell'orso
    grossolano,  un essere assolutamente stupido e ridicolo.  E,  a quanto
    pare, è anche un giocatore].
    - Ma è una brava persona,  principe!  -  osservò Anna Michàjlovna, con
    un sorriso commosso,  come per dire che sapeva  benissimo  che  Rostòv
    meritava quell'opinione,  ma che pregava di essere indulgente verso il
    povero vecchio.  -  Che cosa dicono i medici?  -  chiese dopo un breve
    silenzio,  mentre il suo viso sciupato esprimeva di nuovo una profonda
    tristezza.
    - Poche speranze  -  rispose il principe.
    -  Avrei  tanto  desiderato  ringraziare  ancora una volta mio zio per
    tutto il bene che ha fatto a me e a Borìs.  E' il suo figlioccio!    -
    aggiunse  con  un  tono  particolare,  come  se quella notizia dovesse
    rallegrare chi sa quanto il principe Vassilij.
    Il principe Vassilij si fece pensieroso e  aggrottò  la  fronte.  Anna
    Michàjlovna  capì  che  egli  temeva  di trovare in lei una rivale per
    quanto si riferiva al testamento del conte Bezuchov.  E si affrettò  a
    tranquillizzarlo.
    - Se non fosse per il mio vero affetto e la mia profonda devozione per
    lo  zio...    -    ella disse,  pronunziando queste parole con accento
    convinto e insieme noncurante.   -  Conosco il suo  carattere  nobile,
    retto...  ma  se le principessine restano sole con lui...  sono ancora
    così giovani...   -  Chinò la testa e aggiunse a voce bassa:   -    Ha
    compiuto  gli  estremi doveri,  principe?  Quanto sono preziosi questi
    ultimi momenti! Certo, se sta così male, bisognerebbe prepararlo.  Noi
    donne, principe,  -  disse, sorridendo teneramente  -  sappiamo sempre
    come dire queste cose. E' necessario che io gli parli... Che tristezza
    per me vederlo così malato!... Ma io sono abituata a soffrire.
    Il  principe  capì,  come aveva già capito sin dalla serata in casa di
    Anna Pàvlovna, che era difficile liberarsi da Anna Michàjlovna.
    - Non credete che questa vostra visita possa essergli penosa,  "chère"
    Anna Michàjlovna?   -  le chiese.  -  Aspettiamo sino a sera: i medici
    temono una crisi.
    - Ma in momenti simili, principe, non si può aspettare! "Pensez,  il y
    va  du  salut  de  son  âme...  Ah,  c'est terrible,  les devoirs d'un
    chrétien"... [86.  Pensate,  si tratta della salvezza della sua anima!
    Ah, quale tremenda responsabilità il dovere di un cristiano!]
    Una delle porte che conducevano alle stanze interne si aprì e comparve
    una delle principesse, nipoti del conte: aveva il viso cupo e freddo e
    il busto troppo lungo in proporzione alle gambe.
    Il principe Vassilij si volse verso di lei.
    - Come va?
    - Sempre lo stesso... E questo rumore...  -  soggiunse, guardando Anna
    Michàjlovna come una sconosciuta.
    -  "Ah,  chère,  je  ne  vous  reconnaissais  pas"    -    disse  Anna
    Michàjlovna,  sorridendo lietamente e avvicinandosi con passo  leggero
    alla nipote del conte.   -  "Je viens d'arriver et je suis à vous pour
    vous aider à soigner mon oncle. J'imagine, combien vous avez souffert!
    [87. Ah, mia cara,  non vi avevo riconosciuta.  Sono arrivata or ora e
    mi  metto  a  vostra disposizione per curare mio zio.  Immagino quanto
    abbiate sofferto!]  -   aggiunse,  alzando al cielo gli occhi pieni di
    compassione.
    La  principessa non rispose,  non sorrise neppure e uscì subito.  Anna
    Michàjlovna si levò i guanti e con aria vittoriosa si accomodò in  una
    poltrona, invitando il principe Vassilij a sederlesi accanto.
    - Borìs!   -  disse a suo figlio,  sorridendo.   -  Io andrò dal conte
    mio zio, e tu, caro, va' da Pierre e non dimenticarti di trasmettergli
    l'invito dei Rostòv. I Rostòv lo vogliono a pranzo,  ma penso che egli
    non ci andrà...  -  soggiunse, rivolgendosi al principe.
    -  Al  contrario    -   rispose il principe,  divenuto visibilmente di
    pessimo umore;   -  "je serais très content si vous me débarrassez  de
    ce  jeune  homme..."  [88.  Sarei  lietissimo  se mi liberaste da quel
    giovanotto].  Egli è qui,  infatti.  Il conte non ha  chiesto  di  lui
    neppure una volta.
    E alzò le spalle.  Il domestico accompagnò Borìs al pianterreno e qui,
    salendo un'altra  scala,  lo  guidò  nelle  stanze  occupate  da  Pëtr
    Kirìllovic'.


    CAPITOLO 13.

    Pierre   non  aveva  fatto  in  tempo  a  scegliersi  una  carriera  a
    Pietroburgo,   ed  effettivamente  era  stato  espulso  per   la   sua
    scapestrataggine.  La  storia  narrata  in  casa della contessa Rostòv
    corrispondeva al  vero:  Pierre  aveva  partecipato  all'atroce  burla
    giocata  al poliziotto legato all'orso.  Era giunto a Mosca da qualche
    giorno e,  come sempre,  si era stabilito in casa del  padre.  Sebbene
    immaginasse  che  la  storia  fosse  nota  a  Mosca e che le donne che
    circondavano suo padre,  sempre malevolo nei suoi confronti,  avessero
    approfittato  di  quella  occasione  per  suscitare  l'irritazione del
    conte,  tuttavia il giorno stesso dell'arrivo entrò  nell'appartamento
    del padre.  Passando nel salotto, salutò le principesse che, sedute al
    telaio,  lavoravano e ascoltavano una di esse che leggeva ad alta voce
    un libro.  Erano tre.  La maggiore,  dall'aspetto illibato, dalla vita
    lunga e dall'espressione severa  -  quella stessa venuta  incontro  ad
    Anna Michàjlovna  -  stava leggendo;  le altre due fresche e graziose,
    che si distinguevano tra di loro soltanto da un neo che una  aveva  al
    di  sopra  della  bocca e che l'abbelliva molto,  stavano ricamando al
    telaio. Pierre fu accolto come un morto o un appestato. La principessa
    più anziana interruppe la lettura e lo  fissò  in  silenzio,  con  gli
    occhi spaventati;  la seconda, quella che non aveva il neo, assunse la
    stessa espressione,  la minore,  quella  con  il  neo,  dal  carattere
    allegro  e ridanciano,  si chinò sul telaio per nascondere il sorriso,
    rallegrata probabilmente dalla scena divertente che sarebbe  avvenuta.
    Tirò  a  sé  il  filo  di  lana e si chinò come se volesse studiare il
    disegno, trattenendosi a stento dal ridere.
    - Buon giorno, cugina!  -  disse Pierre.  -  Non mi riconoscete ?
    - Vi riconosco benissimo, anche troppo...
      -   Come sta il conte?  Potrei vederlo?   -  chiese Pierre,  un  po'
    goffamente come sempre, ma senza confondersi.
    - Il conte soffre fisicamente e moralmente, e pare che voi vi diate da
    fare per procurargli la maggior quantità possibile di dispiaceri!
    - Posso vedere il conte?  -  insisté Pierre.
    -  Eh...  se volete ucciderlo,  ucciderlo del tutto,  potete andare da
    lui.  Olga,  va' a vedere se il brodo per lo zio è pronto;  tra poco è
    ora che lo prenda...   -  aggiunse, facendo così intendere che esse si
    occupavano di curare il padre  di  lui,  mentre  egli,  evidentemente,
    pensava soltanto a procurargli dispiaceri e turbamento.
    Olga uscì.  Pierre,  in piedi,  guardò le sorelle e,  dopo un inchino,
    disse:
    - Ritornerò nelle mie  stanze.  Quando  potrò  vederlo  me  lo  farete
    sapere.
    Uscì  e  una  risata  argentina,  non  trattenuta,  della minore delle
    sorelle, risonò alle sue spalle.
    Il giorno seguente arrivò il principe Vassilij che si stabilì in  casa
    del conte. Mandò a chiamare Pierre e gli disse:
    -  "Mon  cher,  si  vous  vous  conduisez ici comme à Pétersbourg vous
    finirez très mal; c'est tout ce que je vous dis [89.  Mio caro,  se vi
    comporterete  qui  come  a  Pietroburgo,  finirete  male.  Non vi dico
    altro].  Il conte  è  molto,  molto  malato:  non  devi  assolutamente
    vederlo.
    Da  allora  nessuno più si era occupato di Pierre,  che trascorreva da
    solo tutto il giorno nella sua camera.
    Quando Borìs entrò, Pierre andava su e giù per le stanze fermandosi di
    tanto in tanto in un angolo e facendo un  gesto  minaccioso  verso  le
    pareti  come  se volesse trafiggere con la spada un invisibile nemico;
    poi  guardava  severamente  di  sopra  le  lenti   e   riprendeva   la
    passeggiata,   pronunziando  parole  confuse,   alzando  le  spalle  e
    allargando le braccia.
    - "L'Angleterre a vécu"  -    disse,  aggrottando  le  sopracciglia  e
    tendendo l'indice come per indicare qualcuno.   -  "M. Pitt (90) comme
    traître à la nation et au droit des  gens,  est  condamné  à..."  [91.
    L'Inghilterra è finita! Il signor Pitt, come traditore della nazione e
    del diritto delle genti,  è condannato a...].   -  Non fece in tempo a
    completare la sua sentenza contro Pitt,  credendo in quel  momento  di
    essere  Napoleone  in  persona  e  di avere,  insieme con il suo eroe,
    compiuto la pericolosa traversata  della  Manica  e  assalito  Londra,
    quando  vide sulla soglia della camera un giovane ufficiale,  bello ed
    elegante.   Si  fermò.   Pierre   aveva   lasciato   Borìs   fanciullo
    quattordicenne e non lo ricordava assolutamente più;  tuttavia, con la
    spontaneità che gli era propria, e con la consueta cortesia, gli porse
    la mano e gli sorrise amichevolmente.
    - Vi ricordate di me?    -    domandò  tranquillamente  Borìs  con  un
    simpatico  sorriso.    -    Sono venuto con la mamma dal conte che,  a
    quanto pare, sta tutt'altro che bene.
    - Già,  pare che stia male davvero.  E lo disturbano  continuamente  -
    rispose   Pierre,   cercando  di  ricordare  chi  fosse  quel  giovane
    ufficiale.
    Borìs capì che Pierre non lo riconosceva,  ma non  ritenne  necessario
    presentarsi  e,  senza provare il minimo imbarazzo,  lo guardò diritto
    negli occhi.
    - Il conte Rostòv vi prega di favorire oggi a pranzo  in  casa  sua  -
    disse dopo un silenzio abbastanza lungo e imbarazzante per Pierre.
    - Ah! Il conte Rostòv!  -  esclamò gioiosamente Pierre.  -  Allora voi
    siete il suo figliuolo Iljà?  Al primo momento,  figuratevi, non vi ho
    riconosciuto!  Vi ricordate che  andammo  con  "madame"  Jacquot  alle
    Colline dei Passeri? Ma tanto tempo fa...
    -  Vi  sbagliate    -    disse  lentamente  Borìs  con un allegro e un
    canzonatorio sorriso.   -  Io sono Borìs,  il figlio della principessa
    Anna Michàjlovna Drubetzkaja. E' il vecchio Rostòv che si chiama Iljà,
    suo figlio è Nikolàj, e io non conosco alcuna signora Jacquot.
    Pierre  agitò  le  mani  e  scosse  la testa come se delle api o delle
    zanzare gli ronzassero attorno.
    - Ah,  mio Dio!  Che confusione ho fatto!  A Mosca ho tanti parenti...
    Voi siete Borìs... sì! Finalmente ci siamo capiti! Be', che ne pensate
    della  spedizione  di  Boulogne  (92)?  Se  la  vedrebbero  brutta gli
    Inglesi,  se Napoleone  attraversasse  il  canale?  Io  penso  che  la
    spedizione  sia  possibilissima,  purché  Villeneuve  (93)  non faccia
    qualche passo falso!
    Borìs non sapeva nulla della spedizione di  Boulogne,  non  leggeva  i
    giornali e il nome di Villeneuve lo sentiva allora per la prima volta.
    -  Qui  a  Mosca  ci  occupiamo di pranzi e di pettegolezzi più che di
    politica  -  rispose con il suo tono calmo e un po' canzonatorio.    -
    Di  tutto  quanto  dite  non so nulla e non me ne interesso.  Mosca si
    occupa specialmente di pettegolezzi  -  ripeté.-  Ora non si parla che
    di voi e del conte...
    Pierre sorrise bonariamente,  come se temesse che il suo interlocutore
    stesse  per  dire  qualcosa di cui dovesse pentirsi.  Ma Borìs parlava
    chiaramente, con decisione, guardando Pierre diritto negli occhi.
    - A Mosca non si fanno che pettegolezzi  -  proseguì.   -    Ora  sono
    tutti  curiosi di sapere a chi il conte lascerà l'eredità anche se c'è
    la possibilità che egli sopravviva a tutti noi,  il che gli auguro  di
    vero cuore...
    -  Sì,  ed  è una cosa triste,  molto triste  -  lo interruppe Pierre.
    Egli temeva sempre  che  quel  giovane  ufficiale  intavolasse,  senza
    volerlo, un discorso imbarazzante per lui.
    E potete immaginare,   -  disse Borìs, arrossendo leggermente ma senza
    mutare né voce né posizione    -    potete  immaginare  che  tutti  si
    occupano  di questa eredità perché sperano di potere avere qualcosa di
    tanta ricchezza.
    "E' proprio così", pensò Pierre.
    - E io voglio precisamente dirvi, per evitare qualsiasi malinteso, che
    vi sbagliereste di grosso se contaste tra costoro anche  mia  madre  e
    me. Noi siamo molto poveri ma, proprio perché vostro padre è ricco, io
    non  mi considero suo parente,  e né io,  né mia madre chiederemmo mai
    nulla e nulla accetteremmo da lui.
    Pierre tardò alquanto a capire, ma, allorché ebbe compreso,  balzò dal
    divano,  afferrò  la mano di Borìs con la sua consueta veemenza un po'
    goffa e,  arrossendo  più  di  Borìs  stesso,  prese  a  dire  con  un
    sentimento di vergogna e di dispetto:
    - Ecco... è strano! Forse che io... Ma chi poteva pensare che... Io so
    benis...
    Ma Borìs di nuovo lo interruppe:
    -  Sono  contento  di  aver  detto tutto.  Forse le mie parole vi sono
    spiaciute, ma scusatemi!  -  disse,  tranquillizzando Pierre invece di
    essere tranquillizzato da lui;   -  ma spero di non avervi offeso.  Ho
    l'abitudine di dire le  cose  chiaramente...  Dunque,  che  cosa  devo
    riferire? Verrete a pranzo dai Rostòv?
    E  Borìs,  evidentemente  soddisfatto di essersi liberato da un noioso
    dovere e di essere uscito da una situazione penosa  diventò  di  nuovo
    affabilissimo.
    -  Sentite,    -    rispose  Pierre,  rassicurandosi  -  siete un uomo
    sorprendente!   Ciò  che  avete  detto  ora  è  molto,   molto  bello.
    Naturalmente,  voi non mi conoscete. E' passato tanto tempo dacché non
    ci siamo più veduti: eravamo ancora ragazzi... cosicché ora voi potete
    supporre in me... Vi capisco, vi capisco molto bene.  Non farò questo,
    mi  mancherebbe  il  coraggio  di  farlo,  ma  è  molto bello.  E sono
    felicissimo di aver rinnovato la  nostra  conoscenza.  E'  strano    -
    aggiunse dopo una pausa,  sorridendo  -  che voi supponiate certe cose
    da parte mia!  -  E si mise a ridere.  -  Bene, ci conosceremo meglio,
    vero?   -  E strinse la mano a Borìs.   -  Sapete che non sono entrato
    neppure  una  volta  nella  stanza  del  conte?  Egli  non mi ha fatto
    chiamare... Mi fa pena... ma che farci?
    - E voi pensate che Napoleone riuscirà a  far  passare  l'esercito?  -
    chiese Borìs, sorridendo.
    Pierre   capì  che  Borìs  voleva  cambiare  discorso  e,   pienamente
    d'accordo, cominciò a spiegare le difficoltà e i vantaggi dell'impresa
    di Boulogne.
    Un domestico venne a chiamare Borìs da parte della  principessa.  Ella
    se  ne  andava.  Pierre  promise  di  recarsi  a pranzo dai Rostòv per
    incontrarsi  con  Borìs,  gli  strinse  forte  la  mano  e  lo  guardò
    affettuosamente negli occhi, di sotto alle lenti.
    Uscito  il  giovane ufficiale,  Pierre passeggiò ancora a lungo per la
    stanza,   ma  ora  non  minacciava  più   con   un'inesistente   spada
    l'invisibile  nemico,  ma sorrideva ripensando a quel giovane gentile,
    intelligente e risoluto.
    Come accade sempre nella prima giovinezza,  e specialmente  quando  si
    vive  in solitudine,  egli sentiva una inspiegabile tenerezza per quel
    giovane e si ripromise di stringere amicizia con lui.
    Il principe Vassilij accompagnò la  principessa:  essa  si  teneva  il
    fazzoletto sugli occhi e aveva il viso coperto di lacrime.
    - E' terribile,  terribile!   -  diceva.  -  Ma a qualsiasi costo farò
    il mio dovere.  Verrò  questa  notte  a  vegliarlo.  Non  è  possibile
    lasciarlo così. Ogni minuto è prezioso. Non capisco che cosa aspettino
    le  principesse.  Forse  Iddio  mi  aiuterà  a  trovare  il  modo  per
    prepararlo... "Adieu,  mon prince,  que le bon Dieu vous soutienne"...
    [94. Addio, principe! Che il Signore vi dia forza...].
    - Addio, amica mia  -  rispose il principe Vassilij, allontanandosi.
    - Ah,  egli è in una condizione terribile!  -  disse la madre a Borìs,
    non appena si furono seduti in carrozza.    -    Non  riconosce  quasi
    nessuno...
    - Non capisco, mamma, in quali rapporti egli sia con Pierre  -  chiese
    Borìs.
    - Dirà tutto il testamento,  mio caro; da esso dipende anche il nostro
    destino...
    - Ma perché pensate che possa lasciarci qualche cosa?
    - Ah, mio caro! Lui è tanto ricco, e noi siamo così poveri!
    - Questa, mamma, non è ancora una ragione sufficiente!
    - Ah, mio Dio... mio Dio! Come sta male!  -  ripeté la principessa.


    CAPITOLO 14.

    Quando Anna Michàjlovna uscì per recarsi con il  figlio  in  casa  del
    conte Kirìll Vladimìrovic' Bezuchov,  la contessa Rostòv rimase sola a
    lungo,  con  il  fazzoletto  premuto  sugli  occhi.   Infine  sonò  il
    campanello.
    -  Mia  cara,    -   disse in tono irritato alla cameriera che l'aveva
    fatta aspettare qualche minuto   -    non  vuoi  più  restare  al  mio
    servizio? Ti troverò un altro posto...
    La contessa era turbata per il dolore e la povertà umiliante della sua
    amica  e  perciò  di  pessimo  umore,  tanto  che  diceva  "cara" alla
    cameriera e le dava del "tu".
    - Scusatemi  -  disse la domestica.
    - Prega il conte di venire da me.
    Il conte, con la sua andatura dondolante,  si avvicinò alla moglie con
    l'aria un po' colpevole, come sempre.
    - Ah, contessa! Avremo uno squisito "sauté au Madère" di pernici. L'ho
    assaggiato. Non per niente ho pagato mille rubli per Taraska. Li vale!
    Si  mise  a  sedere  accanto  alla  moglie  e,  con  i  gomiti puntati
    baldanzosamente sulle ginocchia,  prese a  lisciarsi  i  radi  capelli
    grigi.
    - Che cosa desiderate, contessa?
    -  Ecco,  amico  mio...  Ma  che  cos'è  questa  macchia?   -  chiese,
    accennando al panciotto del marito.   -   Forse  un  po'  di  sugo  al
    "sauté"...    -  aggiunse sorridendo.   -  Ecco che cosa volevo dirvi,
    conte: mi occorre del denaro.  -  E il suo viso assunse un'espressione
    triste.
    - Ah, contessa!   -  esclamò il conte,  e si affrettò a tirar fuori il
    portafoglio.
    - Ho bisogno di una somma un po' alta, conte; mi occorrono cinquecento
    rubli!   -  E,  con il suo fazzolettino di batista cercò di smacchiare
    il panciotto del marito.
    - Subito,  subito...  Ehi,  chi c'è di là?   -   chiamò  con  il  tono
    dell'uomo   sicuro   che   qualcuno  sarebbe  immediatamente  accorso.
    Mandatemi Mìtenka!
    Mìtenka,  quel figlio di famiglia nobile,  educato in casa del conte e
    che  ora  si  occupava di tutti i suoi affari,  entrò lentamente nella
    stanza.
    - Senti,  mio caro,   -  disse il conte al giovane che  si  avvicinava
    rispettosamente  -  portami...   -  e rimase un momento pensieroso;  -
    sì,  portami settecento  rubli.  Ma  bada,  eh,  che  non  voglio  dei
    biglietti  sudici  e sgualciti come mi hai portato l'altro giorno.  Li
    voglio in buono stato: sono per la contessa.
    - Sì, Mìtenka...  vi prego che siano puliti  -  aggiunse ella,  con un
    triste sospiro.
    -  Per  quando  mi  ordinate  di  portarveli,  eccellenza?   -  chiese
    Mìtenka.   -  Favorite rendervi conto che...  Ma  in  ogni  modo...  -
    aggiunse  subito,  accorgendosi  che il conte incominciava a respirare
    forte e con frequenza,  il che era presagio di  un  vicino  scatto  di
    collera.  -  Non ricordavo che... Devo portarvi subito la somma?
    - Sì,  sì... portala subito e consegnala alla contessa. Quel Mìtenka è
    proprio un ragazzo d'oro!  -  aggiunse sorridendo, allorché il giovane
    fu uscito.   -  Non c'è nulla di impossibile per lui!  Io non sopporto
    il  pensiero  che  ci  sia qualcosa che non si possa fare.  Tutto deve
    essere possibile, tutto!
    - Ah, conte! Il denaro... il denaro... Quanto dolore in questo mondo a
    causa del denaro! E questa somma mi è molto necessaria.
    - Voi, contessa,  lo sanno tutti,  siete piuttosto prodiga  -  osservò
    il  conte  e,  dopo  aver  baciato la mano alla moglie,  tornò nel suo
    studio.
    Quando Anna Michàjlovna fu di  ritorno  dalla  casa  di  Bezuchov,  la
    contessa  aveva  già  il  denaro sul suo tavolino,  tutto in biglietti
    nuovi,  nascosti sotto il fazzoletto,  e  Anna  Michàjlovna  notò  che
    l'amica appariva turbata per qualche motivo.
    - Dunque, mia cara, come va il conte?  -  chiese la contessa.
    -  Ah,  in che stato!  E' in tali condizioni che non si riconosce più.
    Sono rimasta con lui un momento e  non  sono  riuscita  a  dirgli  due
    parole...
    - "Annette",  in nome di Dio,  non rifiutate!  -  esclamò ad un tratto
    la contessa, arrossendo,  il che faceva una strana impressione su quel
    viso non più giovane,  magro e serio, tirando fuori il denaro di sotto
    il fazzoletto.
    Anna Michàjlovna comprese in un attimo  di  che  cosa  si  trattava  e
    cominciò a chinarsi per abbracciare la contessa al momento giusto.
    - Per Borìs, a mio nome, per la sua divisa...
    Anna  Michàjlovna  la baciava e piangeva,  e con lei piangeva anche la
    contessa.  Piangevano perché erano amiche,  perché si sentivano buone,
    perché erano costrette a occuparsi di una banale questione di denaro e
    perché  la  giovinezza  era ormai passata...  Ma le loro lacrime erano
    dolci...


    CAPITOLO 15.

    La contessa Rostòv era in salotto  con  le  figliuole  e  un  numeroso
    gruppo di invitati.  Il conte condusse gli uomini nello studio per far
    loro ammirare la sua pregiata collezione di pipe turche.  Di tanto  in
    tanto  egli  usciva e domandava: "Non è ancora venuta?".  Si aspettava
    Màrija  Dmìtrevna  Achrosìmova,  detta,   in  società:  "il  terribile
    dragone",  una  signora  nota  non  già  per la sua ricchezza o i suoi
    titoli, ma per la sua grande rettitudine e il semplice, franco modo di
    comportarsi. La famiglia imperiale la conosceva,  la conoscevano tutta
    Mosca e tutta Pietroburgo,  ed entrambe le città,  pur ammirandola, la
    canzonavano un po' per la sua rudezza e raccontavano numerosi aneddoti
    sul suo conto. Nonostante ciò, tutti, senza eccezione, la rispettavano
    e la temevano.
    Nello studio, pieno di fumo, si parlava della guerra, annunziata da un
    manifesto (95), e del reclutamento.  Questo manifesto nessuno lo aveva
    ancora letto,  ma tutti sapevano che era apparso.  Il conte era seduto
    sul divano,  tra due fumatori che discorrevano tra di loro.  Egli  non
    fumava  e  non  parlava e,  piegando il capo ora verso l'uno ora verso
    l'altro,  con evidente piacere guardava  i  fumatori  e  ascoltava  la
    conversazione che era iniziata tra i due.
    Uno degli interlocutori era un signore dal viso bilioso, magro, rasato
    e  coperto  di  rughe,  un  uomo  già  prossimo alla vecchiaia sebbene
    vestito da giovane,  all'ultima moda;  con le gambe stese sul divano e
    l'aria di un ospite molto familiare, con il bocchino d'ambra affondato
    nella bocca, cacciava fuori il fumo con forza e socchiudeva gli occhi.
    Era un vecchio scapolo,  Scinscin,  cugino della contessa, una "lingua
    malefica",  come si diceva di lui nei salotti  di  Mosca.  Pareva  che
    parlasse  con indulgente degnazione al suo interlocutore.  Questi,  un
    fresco,  roseo ufficiale della Guardia,  di una lindezza  impeccabile,
    abbottonato  e accuratamente pettinato,  teneva il bocchino d'ambra in
    mezzo alla bocca,  e con le rosee labbra aspirava leggermente il fumo,
    lasciandolo  poi  uscire  in  piccoli  cerchi.  Era  il  tenente Berg,
    ufficiale del reggimento Semënovskij,  con il quale  Borìs  stava  per
    partire;  a  proposito  di  lui,  Natascia soleva tormentare Vera,  la
    maggiore delle sorelle,  dicendole che Berg era il suo  fidanzato.  Il
    conte,  seduto tra i due,  li ascoltava attentamente. La più piacevole
    occupazione,  dopo il giuoco del "boston" che lo divertiva moltissimo,
    era  per  il conte stare ad ascoltare una conversazione,  specialmente
    quando fosse riuscito a iniziarne una tra due persone molto loquaci.
    - Dunque,  caro e degno Alfons Karlyc',   -  diceva Scinscin  in  tono
    canzonatorio  e  accostando (era questa una particolarità del suo modo
    di parlare) le più semplici frasi russe alle più ricercate espressioni
    francesi  -  "vous comptez vous faire des rentes sur l'Etat" [96. Fate
    conto di farvi delle rendite sullo stato] con la vostra compagnia?
    -  No,  Pëtr  Nikolàevic',  desidero  soltanto  dimostrare  che  nella
    cavalleria  si  hanno  vantaggi  molto  minori che non nella fanteria.
    Ascoltate ora qual è la mia situazione.
    Berg parlava con molta precisione,  con calma e con cortesia.  La  sua
    conversazione  riguardava  sempre  e  soltanto  se  stesso;  quando si
    discorreva di qualcosa che non avesse con lui rapporti diretti, taceva
    tranquillamente;  e quel suo silenzio poteva durare anche per  qualche
    ora,  senza  che  egli provasse o facesse provare agli altri il minimo
    imbarazzo.  Ma non appena il discorso si riferiva a lui personalmente,
    diventava  immediatamente  loquace  e  prolisso e parlava con visibile
    piacere.
    - Figuratevi dunque la mia condizione,  Pëtr Nikolàevic': se fossi  in
    cavalleria, non riceverei più di duecento rubli in quattro mesi, anche
    con il grado di tenente; ora ne ricevo invece duecentotrenta  -  disse
    con  un  sorriso  gioioso e simpatico,  guardando Scinscin e il conte,
    come se fosse evidente che il suo successo dovesse costituire  la  più
    grande  aspirazione  degli  altri.    -    Inoltre,  Pëtr Nikolàevic',
    passando nella Guardia,  io mi metto "in vista"  -  riprese Berg  -  e
    nella  fanteria  della Guardia le licenze sono molto più frequenti.  E
    poi,  ditemi,  come potrei cavarmela con duecento rubli?  Faccio anche
    dei  risparmi  e  mando  un po di denaro a mio padre...   -  continuò,
    lanciando in aria un cerchietto di fumo.
    - Il bilancio è fatto... Il tedesco batte il grano con il manico della
    scure, come dice il proverbio  -  osservò Scinscin, facendo passare il
    bocchino d'ambra all'altro lato della bocca e strizzando  l'occhio  al
    conte.
    Il conte scoppiò in una bella risata.  Gli altri invitati, vedendo che
    Scinscin guidava la  conversazione,  si  avvicinarono  per  ascoltare.
    Berg, senza accorgersi né del tono canzonatorio, né dell'indifferenza,
    continuava  a  spiegare  come,  passando  nella  Guardia,  avesse  già
    superato di un grado i suoi colleghi di corso e come, dato che durante
    il conflitto poteva cadere  qualche  comandante  di  compagnia,  egli,
    rimanendo  il  più  anziano,  potesse facilmente diventare comandante.
    Diceva inoltre che nel reggimento era benvoluto da  tutti  e  che  suo
    padre era soddisfatto di lui.  Berg godeva visibilmente nel dire tutto
    questo,  senza neppure sospettare che altre persone avessero interessi
    propri.  Ma  tutto ciò che egli diceva era così garbatamente serio,  e
    l'ingenuità del suo giovanile egoismo appariva così evidente,  che gli
    ascoltatori si sentivano disarmati.
    -  Insomma,  mio caro,  sia nella fanteria sia nella cavalleria farete
    una buona carriera,  ve lo predìco io  -  disse Scinscin,  battendogli
    su una spalla e tirando giù le gambe dal divano.
    Berg ebbe un sorriso gioioso. Il conte, seguito dagli ospiti, passò in
    salotto.

    Era il momento, prima del pranzo, in cui gli invitati, in attesa degli
    antipasti,  non incominciano un lungo discorso e,  nello stesso tempo,
    ritengono doveroso  muoversi  e  non  restarsene  silenziosi  per  non
    mostrarsi  impazienti  di  mettersi  a  tavola.   I  padroni  di  casa
    guardavano la porta e, di tanto in tanto, si scambiavano occhiate.  Da
    quegli  sguardi gli invitati cercavano di indovinare chi o che cosa si
    dovesse ancora aspettare: se un importante parente ritardatario  o  un
    piatto non ancora pronto...
    Pierre  era  giunto  in  anticipo  e  si era messo goffamente a sedere
    proprio in mezzo al salotto, sulla prima poltrona che gli era capitata
    a tiro, impacciando così tutti gli altri. La contessa cercava di farlo
    parlare, ma egli si guardava ingenuamente attorno attraverso le lenti,
    come  se  cercasse  qualcuno,  e  le  rispondeva  a  monosillabi.  Era
    imbarazzante,  e  lui  solo  non  se  ne  accorgeva.  Gran parte degli
    invitati,   che  conoscevano  la  storia  dell'orso,   guardavano  con
    curiosità quell'uomo grande e grosso dall'aria mite,  stupiti che quel
    ragazzone dall'aspetto così semplice avesse potuto giocare un tiro del
    genere a un poliziotto.
    -  Siete venuto da poco?  -  gli chiese la contessa.
    - "Oui, madame"  -  rispose lui, guardandosi attorno.
    - Non avete ancora visto mio marito?
    - "Non, madame"  -  e sorrise, assolutamente a sproposito.
    - Mi pare che siate stato, or non è molto, a Parigi,  vero?  Penso che
    sia una città molto interessante...
    - Sì, molto interessante.
    La contessa scambiò un'occhiata con Anna Michàjlovna.  Questa capì che
    l'amica la pregava di occuparsi di quel giovanotto e allora, messasi a
    sedere accanto a lui,  cominciò a parlargli del padre: ma,  come prima
    aveva fatto con la contessa, Pierre rispondeva ora ad Anna Michàjlovna
    soltanto a monosillabi. Gli invitati conversavano tra di loro.
    - "Les Razumovskij...  ca a été charmant... Vous êtes bien bonne... La
    comtesse Apràksina...  [97.  I Razumovskij...  E'  stato  delizioso...
    Siete molto buona. La contessa Apràksina...]  -  erano le frasi che si
    udivano da tutte le parti.
    La contessa si alzò e passò nella sala.
    - Màrija Dmìtrevna!
    -  Proprio  lei!    -    rispose  una  forte voce femminile,  e Màrija
    Dmìtrevna entrò nella stanza.
    Tutte le signorine e anche le signore,  a eccezione delle più anziane,
    si alzarono.  Màrija Dmìtrevna si fermò sulla soglia e dall'alto della
    sua statura,  tenendo eretta la testa  di  cinquantenne  dai  riccioli
    grigi,  guardò gli invitati e,  quasi volesse rimboccarsele, si mise a
    rassettare le ampie maniche  del  vestito.  Màrija  Dmìtrevna  parlava
    sempre in russo.
    -  Alla  cara  festeggiata  e  alla  sua  figliuola i miei auguri!   -
    esclamò con la sua voce profonda e sonora,  che dominava  su  tutti  i
    rumori.   -  E tu,  vecchio peccatore,   -  aggiunse,  rivolgendosi al
    conte che le baciava la mano  -    ti  annoi  a  Mosca,  dove  non  si
    organizzano  partite di caccia?  Ma che vuoi farci,  mio caro?  Quando
    questi uccellini crescono  -  (e indicò le ragazze)  -  bisogna  pure,
    volere o no,  cercar loro un fidanzato.  E tu, cosacco mio?  -  disse,
    accarezzando Natascia (che soleva chiamare  con  quel  nomignolo),  la
    quale le si avvicinava tutta allegra,  senza la minima soggezione.   -
    So che sei un folletto, ma mi piaci...
    Tirò fuori dalla sua enorme borsetta un paio  di  orecchini  di  forma
    oblunga,  guarniti di rubini, e li diede alla piccola festeggiata, che
    arrossì di gioia. Poi si voltò e si rivolse a Pierre:
    - Oh, mio caro! Vieni,  vieni qui!   -  gli disse in tono forzatamente
    dolce.  -  Vieni qui, caro...
    E, con gesto minaccioso, si rimboccò le maniche.
    Pierre le si avvicinò, guardandola attraverso le lenti.
    - Avvicinati,  avvicinati, caro! Anche a tuo padre io dicevo la verità
    quando era il caso, e Dio stesso mi comanda di dirla anche a te.
    Ella tacque.  Tutti erano silenziosi,  in attesa di  ciò  che  sarebbe
    accaduto, sentendo che quella era soltanto l'introduzione.
    - Sei un bravo ragazzo,  non c'è niente da dire, un bravo ragazzo! Tuo
    padre è sull'orlo della tomba,  e tu ti diverti a legare un poliziotto
    sulla schiena di un orso!  Vergognati,  ragazzo,  vergognati!  Sarebbe
    stato meglio che tu fossi andato in guerra!
    Gli voltò le spalle e porse la mano  al  conte  che  si  tratteneva  a
    fatica dal ridere.
    - Be',  mi pare che sia ora di andare a tavola,  no?   -  disse Màrija
    Dmìtrevna.
    Il conte e Màrija  Dmìtrevna  precedettero  gli  altri;  li  seguì  la
    contessa accompagnata da un colonnello degli ussari,  uomo utilissimo,
    con  il  quale  Nikolàj  doveva  raggiungere   il   reggimento;   Anna
    Michàjlovna prese il braccio di Scinscin,  e Berg offrì il suo a Vera.
    La sorridente Julie Karagina si accompagnò a Nikolàj.  Dietro a queste
    coppie se ne formarono altre, che si sparsero per la sala, seguite dai
    fanciulli,  dai  precettori  e dalle governanti.  I camerieri erano in
    agitazione;  si udiva rumore di sedie smosse;  nella galleria cominciò
    ad un tratto la musica, mentre gli invitati prendevano posto a tavola.
    Ai  suoni dell'orchestra si mescolò ben tosto il rumore dei coltelli e
    delle forchette, del chiacchierio degli ospiti e dei passi leggeri dei
    camerieri. Al posto d'onore, a capotavola, si sedette la contessa, che
    aveva  alla  sua  destra  Màrija   Dmìtrevna,   alla   sinistra   Anna
    Michàjlovna.  All'altra  estremità,  prese  posto  il  conte,  con  il
    colonnello degli ussari a sinistra, Scinscin a destra. Una parte della
    lunga tavola era occupata dai giovani: Vera accanto a Berg.  Pierre  e
    Borìs vicini;  all'altro lato, i bambini, i precettori, le governanti.
    Il conte,  attraverso i cristalli,  le caraffe e  le  coppe  colme  di
    frutta,  guardava la moglie,  che aveva in capo una cuffietta guarnita
    di nastri celesti,  e con molto zelo versava il vino ai  suoi  vicini,
    senza  naturalmente dimenticare se stesso.  Anche la contessa,  dietro
    agli ananassi,  si occupava dei suoi  doveri  di  padrona  dl  casa  e
    lanciava  sguardi  significativi  al marito,  la cui calvizie e il cui
    viso rosso parevano stridere con i pochi capelli grigi. Dal lato delle
    signore la conversazione procedeva come  un  regolare  cinguettio;  da
    quello  degli  uomini  risonavano  voci sempre più alte e specialmente
    quella  del  colonnello  degli   ussari,   che   mangiava   e   beveva
    abbondantemente,  diventando sempre più rosso,  tanto da essere citato
    dal  conte  come  esempio  agli  altri  commensali.  Berg,  sorridendo
    teneramente,  parlava con Vera e le diceva che l'amore è un sentimento
    celeste più che terrestre.  Borìs andava nominando al suo nuovo  amico
    Pierre  gli invitati seduti attorno al tavolo e scambiava occhiate con
    Natascia, che gli era di fronte. Pierre parlava poco,  guardava i visi
    nuovi e mangiava molto. A cominciare dalle minestre, tra le quali egli
    scelse quella "alla tartaruga" e dai pasticci,  sino alle pernici, non
    rifiutò né una pietanza né uno dei vini  che  il  maggiordomo  versava
    dalla bottiglia misteriosamente avvolta in una salvietta,  dicendone i
    nomi: "dry madère", oppure "hongrois", oppure "vin du Rhin".  Prese il
    primo  dei  quattro  bicchieri  di  cristallo  con lo stemma comitale,
    allineati davanti ad ogni commensale, e bevve di gusto, osservando gli
    ospiti con sempre maggior compiacenza.  Natascia,  seduta  di  fronte,
    guardava  Borìs come le ragazzine tredicenni guardano il giovanotto al
    quale hanno appena dato il primo bacio e di cui  sono  innamorate.  Di
    tanto in tanto, rivolgeva la stessa occhiata a Pierre, il quale, sotto
    lo  sguardo  di  quella  bizzarra e vivace ragazzina,  aveva voglia di
    ridere senza sapere perché.
    Nikolàj era seduto a una  certa  distanza  da  Sònja  vicino  a  Julie
    Karagina,   e   le  parlava  di  tanto  in  tanto  con  quello  stesso
    involontario sorriso.  Sònja si sforzava  di  parere  serena,  ma  era
    evidente che la gelosia la tormentava: ora impallidiva,  ora si faceva
    tutta rossa e cercava con tutte le sue forze di  afferrare  le  parole
    che  si scambiavano Nikolàj e Julie.  La governante girava preoccupata
    lo sguardo di qua e di là,  come se  si  preparasse  a  lottare  se  a
    qualcuno  fosse venuto in mente di dire qualcosa contro i bambini.  Il
    precettore tedesco si sforzava di  tenere  a  memoria  il  nome  delle
    vivande,  dei  "desserts"  e  dei vini per poterli descrivere con ogni
    particolare in una lettera ai suoi familiari in Germania,  e se l'ebbe
    molto a male per il fatto che il maggiordomo, con la bottiglia avvolta
    nel tovagliuolo,  lo avesse trascurato.  Aggrottò il viso, ma cercò di
    far vedere che non desiderava affatto bere di quel vino;  tuttavia  si
    sentì  offeso  perché  nessuno riusciva a capire che quel vino gli era
    necessario non per saziare  la  sete,  non  per  avidità,  ma  per  la
    curiosità di conoscerlo.


    CAPITOLO 16.

    Dalla  parte  degli  uomini  la  conversazione  si  faceva  sempre più
    animata.   Il  colonnello  assicurava  che   il   manifesto   con   la
    dichiarazione  di  guerra era già apparso a Pietroburgo e che ne aveva
    visto una copia portata proprio quel giorno al generale in capo.
    - Ma perché ci vogliono trascinare a  una  guerra  con  Buonaparte?  -
    chiese  Scinscin.    -  "Il a déjà rabattu le caquet à l'Autriche.  Je
    crains que cette fois ce  ne  soit  notre  tour"  [98.  Ha  già  fatto
    abbassare  la  cresta all'Austria e non vorrei che ora fosse il nostro
    turno...].
    Il colonnello era un  tedesco  grande  e  grosso,  alto  e  sanguigno,
    evidentemente  buon patriota e buon soldato.  Le parole di Scinscin lo
    offesero.
    - Egregio signore,   -  disse con uno  spiccato  accento  tedesco    -
    l'imperatore  sa  benissimo  queste  cose.  Nel manifesto ha detto che
    proprio per questo non  può  stare  a  guardare  con  indifferenza  il
    pericolo  che  minaccia  la Russia,  la sicurezza dell'impero,  la sua
    dignità e  la  santità  delle  alleanze    -    (e  accentuò  in  modo
    particolare, chissà perché, la parola "alleanze").
    E  con  la  sua  particolare  infallibile  memoria,  ripeté  le parole
    introduttive del manifesto,  quindi riprese:    -    Il  desiderio  di
    stabilire  la  pace in Europa su solide basi,  che costituisce l'unica
    meta e aspirazione  del  governo,  lo  hanno  indotto  ora  a  mandare
    all'estero   una  parte  dell'esercito  e  a  fare  nuovi  sforzi  per
    raggiungere questo intento. Ecco perché, egregio signore,  facciamo la
    guerra  -  concluse in tono edificante,  vuotando un bicchiere di vino
    e cercando con lo sguardo l'approvazione del conte.
    - Conoscete voi il proverbio: "Erema, Erema,  se te ne restassi a casa
    a badare ai tuoi fusi"?   -  chiese Scinscin,  aggrottando la fronte e
    sorridendo.   -  E' un proverbio che ci si adatta a meraviglia.  Anche
    Suvorov  (99) è stato completamente battuto,  e dove sono ora da noi i
    Suvorov?  Ditemelo...   -  proseguì in francese,  dopo aver parlato un
    po' in questa lingua e un po' in russo.
    - Noi ci dobbiamo battere sino all'ultima goccia di sangue  -  rispose
    il colonnello, picchiando con il pugno sul tavolo  -  ed essere pronti
    a morire per il nostro imperatore! Allora tutto andrà bene. E dobbiamo
    ragionare  il  meno  po-o-ssibile    -    (strascicava  in  modo tutto
    particolare la parola "possibile");  -  sì,  il meno po-o-ssibile!   -
    concluse,  rivolgendosi  di  nuovo  al  conte.    -   Così la pensiamo
    noialtri, vecchi ussari. E voi giovanotto, voi giovane ussaro, come la
    pensate?  -  proseguì, rivolto a Nikolàj,  il quale,  sentendo parlare
    di guerra, trascurava la sua interlocutrice e con gli occhi spalancati
    e le orecchie tese ascoltava il colonnello.
    -  Perfettamente  d'accordo  con  voi!   -  rispose con foga,  facendo
    girare il piatto e spostando i bicchieri con gesti decisi e  disperati
    come  se  in  quel preciso momento corresse un grave pericolo.   -  Mi
    sono convinto che i Russi debbano vincere o morire!  -  aggiunse,  pur
    sentendo, come lo sentivano gli altri, di essersi dimostrato, dopo ciò
    che era stato detto,  troppo entusiasta, dato il momento, e persino un
    po' inopportuno.
    - "C'est bien beau ce que vous venez de dire!" [100.  E'  molto  bello
    ciò  che  avete detto]  -  esclamò con un sospiro Julie che gli sedeva
    accanto.
    Sònja,  tutta tremante,  arrossì sino alle orecchie,  al collo e  alle
    spalle mentre Nikolàj parlava.  Pierre prestava attenzione alle parole
    del colonnello e faceva con il capo cenni di approvazione.
    - Benissimo!  -  esclamò.
    - E' un vero ussaro questo  giovanotto!    -    gridò  il  colonnello,
    picchiando di nuovo con il pugno sul tavolo.
    - Perché tanto rumore?   -  risonò a un tratto la voce grave di Màrija
    Dmìtrevna.  -  Perché dài quei colpi sul tavolo?  -  chiese rivolta al
    colonnello.  -  E contro chi ti scaldi tanto? Credi forse di avere già
    i Francesi davanti a te?
    - Dico la verità!  -  rispose l'ussaro, sorridendo.
    - Sempre per la guerra!  -  gridò il conte,  attraverso la tavola.   -
    Mio figlio sta per partire, Màrija Dmìtrevna, sta per partire!
    -  Io  ho  quattro  figli  sotto le armi e non mi intenerisco affatto.
    Tutto dipende dalla volontà di Dio: puoi morire sdraiato accanto  alla
    stufa,  e Dio ti può salvare nel più furioso combattimento  -  rispose
    all'altro capo del tavolo la voce profonda di Màrija Dmìtrevna.
    - E' proprio così!
    E le conversazioni si concentrarono di nuovo ai due lati  del  tavolo:
    da una parte ripresero a discorrere le signore, dall'altra gli uomini.
    - E allora...  non domanderai...  non domanderai niente?   -  chiese a
    Natascia il fratellino minore.
    - Sì, domanderò!  -  rispose la fanciulla.
    Il viso le si infiammò improvvisamente  esprimendo  una  decisa  lieta
    risolutezza.  Si  alzò,  fece con gli occhi un cenno a Pierre,  che le
    sedeva di fronte, perché l'ascoltasse e si rivolse alla madre:
    - Mamma!   -  si udì da  tutti  i  punti  della  tavola  la  sua  voce
    infantile.
    - Che c'è?  -  chiese la contessa spaventata ma, comprendendo dal viso
    della figliuola che si trattava di una monelleria,  fece con la mano e
    con la testa un gesto minaccioso.
    La conversazione s'interruppe.
    - Mamma, che dolce ci sarà?  -  risonò,  anche più forte e più decisa,
    la vocetta di Natascia.
    La  contessa  voleva  aggrottare  le  sopracciglia,  ma non ci riuscì.
    Màrija Dmìtrevna minacciò la bimba con il dito:
    - Ah, cosacca!  -  disse in tono severo.
    - Mamma, ci sarà il dolce?   -  gridava Natascia arditamente e in tono
    allegro  e capriccioso,  sicura in anticipo che la sua audacia avrebbe
    trovato indulgenza.
    Sònja e il grasso Pétja trattenevano a stento le risa.
    - Ecco,  l'ho chiesto...   -  sussurrò  Natascia  al  fratellino  e  a
    Pierre, guardandolo di nuovo.
    -  Ci  sarà  il  gelato...  ma  per  te...  niente!    -  disse Màrija
    Dmìtrevna.
    Natascia si rese conto che non doveva avere alcun timore al riguardo e
    perciò non si turbò affatto alle parole di Màrija Dmìtrevna.
    - Che gelato, Màrija Dmìtrevna?  Che gelato?  Il gelato alla panna non
    mi piace!
    - Un gelato di carota!
    - No... Che gelato? Ditemelo, Màrija Dmìtrevna, voglio saperlo!
    Màrija   Dmìtrevna  e  la  contessa  ridevano,   imitate  da  tutti  i
    commensali. E ridevano non già per la risposta di Màrija Dmìtrevna, ma
    per l'audacia non comune e la  furberia  di  quella  bimba  che  osava
    comportarsi a quel modo di fronte a Màrija Dmìtrevna.
    Natascia  si  calmò soltanto allorché le fu detto che ci sarebbe stato
    il gelato all'ananasso. Prima del gelato fu servito lo "champagne"; la
    musica riprese a sonare,  il conte baciò la  contessa  e  gli  ospiti,
    alzatisi  in piedi,  fecero gli auguri alla festeggiata,  e toccarono,
    attraverso il tavolo,  il loro bicchiere con quello del conte e quelli
    dei  bimbi.  I  domestici si agitarono nuovamente,  si riudì il rumore
    delle sedie smosse e,  nello stesso ordine di prima,  ma più rossi  in
    viso,  gli ospiti ritornarono parte in salotto, parte nello studio del
    conte.


    CAPITOLO 17.

    Si preparavano intanto i tavoli da gioco  e  si  stavano  organizzando
    partite di "boston".  Gli ospiti del conte avevano preso posto,  parte
    nel salotto dei divani e parte nella biblioteca.
    Il conte,  con le carte aperte a  ventaglio,  resisteva  a  fatica  al
    desiderio del sonnellino pomeridiano al quale era avvezzo, e sorrideva
    a tutti.  I giovani,  chiamati dalla contessa, si riunivano attorno al
    clavicembalo e all'arpa. Julie per prima, a richiesta generale, eseguì
    un brano  per  arpa  con  variazioni  e  poi,  insieme  con  le  altre
    signorine,  pregò Natascia e Nikolàj, il cui talento musicale era noto
    a tutti,  di cantare qualcosa.  Natascia,  alla quale ci si  rivolgeva
    come a una "persona grande",  era evidentemente molto fiera ma,  nello
    stesso tempo, presa dalla timidezza.
    - Che cosa canteremo?  -  chiese a Nikolàj.
    - "La fonte" (101)  -  rispose il giovane.
    - Bene, allora cominciamo; Borìs, venite qui!   -  disse Natascia.   -
    Dov'è Sònja?
    Si guardò attorno e, non vedendo la sua amica, corse a cercarla.
    Andò  nella  camera della fanciulla,  ma non la trovò;  si recò allora
    nella camera dei bambini, ma Sònja non era neppure lì.  Natascia pensò
    allora  che  l'amica  fosse  nel  corridoio,  seduta sulla cassapanca.
    Quella cassapanca era il posto in cui la giovane generazione femminile
    di casa Rostòv andava a sfogare la propria tristezza.  Infatti  Sònja,
    senza  preoccuparsi  di  sgualcire  il  suo leggero abitino rosa,  era
    distesa bocconi sulla cassapanca sopra il sudicio materassino a  righe
    della  governante  e,  con  il  viso  nascosto  tra  le  piccole mani,
    singhiozzava facendo sussultare le gracili spalle  nude.  Il  viso  di
    Natascia,  illuminato  dalla  gioia  di  quella giornata di festa,  si
    trasformò di colpo: i suoi occhi si spalancarono e rimasero  immobili,
    un   fremito  le  percorse  il  viso,   gli  angoli  delle  labbra  si
    abbassarono.
    - Sònja, che hai? Che hai? Uh! Uh!
    E Natascia,  spalancando la sua larga bocca  e  apparendo  decisamente
    brutta,  si mise a piangere come una bambina,  senza nessun motivo, ma
    solo perché Sònja piangeva.  Sònja volle alzare il capo e  rispondere,
    ma  non ci riuscì e si coprì ancora di più il viso.  Natascia,  sempre
    piangendo, si mise a sedere sul materassino e abbracciò l'amica. Fatto
    appello a  tutte  le  sue  forze,  Sònja  si  sollevò  e  cominciò  ad
    asciugarsi le lacrime e a parlare:
    -  Nikòlenka  partirà tra una settimana...  è arrivato l'ordine...  Me
    l'ha detto egli stesso...  però io non piangerei...   -  (e  mostrò  a
    Natascia  un  foglietto  che  teneva in mano e sul quale erano scritti
    versi di Nikolàj)  -  io non piangerei, ma tu non puoi...  nessuno può
    capire quanto sia grande il cuore di Nikolàj...
    E  riprese  a  singhiozzare  perché  il  cuore  di  Nikolàj  era tanto
    grande...
    - Tu sei felice, ma io non ti invidio...  ti voglio bene e voglio bene
    anche a Borìs  -  disse, riprendendosi;  -  egli è caro, e per voi non
    esistono  ostacoli.  Nikolàj  è  mio  cugino...  bisognerebbe  che  il
    Metropolita...  ma anche così è impossibile.  E poi  la  mamma...    -
    (Sònja  considerava  la contessa sua madre e la chiamava mamma)  -  la
    mamma dirà che comprometto la carriera di Nikolàj,  che non ho  cuore,
    che  sono un'ingrata,  e io...  te lo giuro,  amo tanto la mamma e amo
    tanto tutti voi... Soltanto Vera...  ma perché?  Che cosa le ho fatto?
    Sono  tanto  grata  a  voi  tutti,  che  sarei  felice di sacrificarvi
    qualsiasi cosa, ma non ho nulla...
    Sònja non poteva più parlare;  nascose di nuovo il viso tra le mani  e
    lo  affondò  nel materassino.  Natascia cercò di tranquillizzarla,  ma
    dall'espressione del suo viso era evidente che essa comprendeva quanto
    fosse grande il dolore della cugina.
    - Sònja!  -  disse a un tratto,  come se indovinasse la vera causa del
    dolore di lei.  -  Dimmi, Vera ti ha detto qualcosa dopo pranzo? Sì?
    - Sì,  Nikolàj ha scritto proprio lui questi versi, e io li ho copiati
    insieme con altri; essa li ha trovati sul mio tavolo,  ha detto che li
    farà  vedere  alla mamma e ha aggiunto che io sono un'ingrata,  che la
    mamma non permetterà mai a Nikolàj di  sposarmi  e  che  egli  sposerà
    Julie. Vedi come sta con lei tutto il giorno? Natascia... perché?
    E  riprese  a  piangere  più  amaramente di prima.  Natascia l'aiutò a
    sollevarsi,  l'abbracciò  e,  sorridendo  tra  le  lacrime,  cercò  di
    calmarla.
    - Sònja,  non crederle,  cara,  non crederle! Ti ricordi come parlammo
    tutti e tre,  noi due e Nikòlenka nel salotto dei divani?  Ti  ricordi
    quella sera dopo cena?  Decidemmo tutto ciò che sarà... Io non ricordo
    più, ma tu certo non hai dimenticato: tutto era bello e possibile.  Lo
    sai,  vero,  che  il  fratello  di  Scinscin ha sposato una sua cugina
    germana?  E noi siamo cugini solo  in  secondo  grado...  Anche  Borìs
    assicura che la cosa è possibilissima.  Sai,  gli ho raccontato tutto.
    E' tanto intelligente, tanto buono....  -  proseguì Natascia.   -  Non
    piangere più, Sònja, mia cara, anima mia... Non piangere più, Sònja...
    -  e la baciò ridendo.   -  Vera è cattiva...  Dio la protegga!  Tutto
    andrà bene,  vedrai che non dirà niente alla mamma...  Nikolàj  stesso
    parlerà e non pensa affatto a Julie.
    E  baciò  Sònja  sui  capelli.  Sònja si alzò e sembrò una gattina che
    riprendesse vita: gli occhi le brillavano e pareva pronta  ad  agitare
    la  coda,  a  saltare  sulle morbide zampette e a riprendere a giocare
    allegramente con il gomitolo.
    - Tu credi davvero?  Giura!   -  esclamò,  rassettandosi la veste e  i
    capelli.
    -  Davvero,  te lo giuro!   -  rispose Natascia,  lisciando la treccia
    dell'amica, dalla quale sfuggivano ciocche di capelli.
    - Su, andiamo a cantare "La fonte".
    - Andiamo!
    - Se tu sapessi che tipo buffo è quel grande e grosso  Pierre  che  mi
    sedeva di fronte a tavola!  -  disse a un tratto Natascia, fermandosi.
    -  Mi diverto un mondo, oggi!
    E si mise a correre lungo il corridoio.
    Sònja si scosse la polvere di dosso e, dopo aver nascosto in seno, tra
    le  ossa  sporgenti  dello  sterno,  il  foglietto dei versi,  a passo
    leggero e con il viso  animato  e  allegro  seguì  Natascia  lungo  il
    corridoio  sino al salotto dei divani.  A richiesta degli invitati,  i
    giovani cantarono il quartetto "La fonte",  che piacque molto a tutti;
    poi Nikolàj si produsse in una canzone imparata di recente (102):

    "Nella dolce notte
    Illuminata dalla luna,
    E' bello sapere
    Che c'è qualcuno al mondo
    Che pensa a te!

    Intanto lei con la bella mano
    Che accarezza le corde dell'arpa,
    Con la sua appassionata armonia,
    Canta per te e ti chiama!

    Ancora un giorno, ancora due,
    E poi sarà il paradiso!
    Ma ahimè! il tuo amico
    Non sopravvivrà..."

    Egli  aveva  appena  pronunziato le ultime parole che già nella sala i
    giovani si preparavano a ballare,  mentre i musicanti accordavano  gli
    strumenti.

    Pierre era seduto nel salotto, dove Scinscin aveva intavolato con lui,
    appena  giunto  dall'estero,  una noiosa conversazione politica,  alla
    quale presero parte anche altri invitati.  Allorché la musica  attaccò
    le prime note, Natascia entrò in salotto e, avvicinatasi a Pierre, gli
    disse, arrossendo e ridendo:
    - La mamma mi ha ordinato di invitarvi a ballare.
    -  Temo  di  non  cavarmela  molto  bene,  ma  se volete essere la mia
    maestra...
    E, abbassando la grossa mano, la porse all'esile ragazzina.
    Mentre si formavano le coppie e i musicanti si preparavano  a  sonare,
    Pierre si sedette accanto alla sua piccola dama.  Natascia era felice:
    ballava con un grande e, per di più, giunto da poco dall'estero. Tutti
    la guardavano mentre discorreva con lui come una persona adulta. Aveva
    in mano un ventaglio che una signorina le aveva affidato e, assunto un
    atteggiamento molto  mondano  (Dio  sa  dove  l'aveva  imparato!),  lo
    agitava e sorrideva, discorrendo con il suo cavaliere.
    - Guarda guarda!  -  esclamò la vecchia contessa attraversando la sala
    e indicando Natascia, la quale si fece tutta rossa e si mise a ridere.
    - Ebbene,  mamma,  che avete? Che cos'è che vi diverte tanto? E perché
    tanto stupore?

    A metà della  terza  scozzese,  si  udì  un  rumore  di  sedie  smosse
    provenire  dal salotto dove giocavano il conte,  Màrija Dmìtrevna e la
    maggior parte degli ospiti più ragguardevoli e più anziani,  i  quali,
    stiracchiandosi dopo essere stati a lungo seduti e mettendosi in tasca
    i  portafogli  e le borsette,  si dirigevano verso la sala.  Precedeva
    Màrija Dmìtrevna con il conte,  entrambi con un  espressione  lieta  e
    sorridente. Il conte, con gravità scherzosa, come in una pantomima, le
    aveva offerto il braccio. Eresse il busto e il viso gli si illuminò di
    un particolare sorriso giovanilmente malizioso;  e non appena l'ultima
    figura della scozzese ebbe termine, egli applaudì i musicanti e gridò,
    rivolgendosi al primo violino:
    - Semen! Conosci il "Danilo Cooper"?
    Era la danza che piaceva di più al conte,  il quale  la  ballava  come
    quando era giovane (consisteva in una "figura" dell'"inglese").
    -  Guardate  papà!    -  gridò Natascia,  in modo che tutti in sala la
    udirono,   dimenticando  completamente  che  ballava  con  un  grande,
    chinando la testolina ricciuta e prorompendo in una risata sonora.
    In  realtà,  tutti  coloro che erano in sala guardavano con un gioioso
    sorriso l'allegro vecchio che avanzava accanto alla sua imponente dama
    Màrija Dmìtrevna,  di statura assai superiore alla  sua,  stendeva  le
    braccia  in circolo,  seguendo con un leggero movimento il ritmo della
    musica,  moveva le spalle,  batteva i colpi con  i  piedi  e,  con  un
    sorriso  che  pareva  allargarsi  sempre  di  più  sul suo viso tondo,
    preparava gli spettatori a ciò che stava per seguire.  Non  appena  si
    udirono le note allegre e trascinanti del "Danilo Cooper", così simili
    a quelle del gaio "trepàk" (103),  le porte della sala si gremirono da
    una  parte  e  dall'altra  di  domestici  e  di  cameriere,  dal  viso
    sorridente, che venivano a vedere il padrone che si divertiva.
    - Il nostro padre!  Che aquila!  -  esclamava a voce alta la cameriera
    più anziana, affacciata a una delle porte.
    Il conte ballava bene e lo sapeva, ma la sua ballerina non era abile e
    non tentava di fare altrettanto.  Il suo enorme corpo era  rigidamente
    eretto,  e  le  lunghe braccia penzolavano inerti (aveva affidato alla
    contessa la sua borsetta);  pareva che danzasse soltanto il  suo  viso
    severo,  ma bello. Ciò che esprimeva tutta la pingue figura del conte,
    lo esprimeva il viso sempre più  sorridente  di  Màrija  Dmìtrevna  e,
    soprattutto,  il  naso  dalle  narici  mobilissime.  Ma  se  il conte,
    eccitandosi sempre più,  affascinava gli spettatori con  gli  inattesi
    volteggi e i leggeri saltelli degli agili piedi, Màrija Dmìtrevna, con
    ogni  minimo  movimento  delle  spalle o dei piedi che pestavano nelle
    giravolte,  produceva uguale effetto,  giacché  tutti  l'apprezzavano,
    tenendo  conto  della  pesantezza  del  suo corpo e della sua consueta
    severità.  La danza andava via via animandosi.  Le coppie  "vis-à-vis"
    non  potevano attirare su di sé l'attenzione neppure per un minuto,  e
    non tentavano di farlo,  giacché l'attenzione generale era concentrata
    sul conte e su Màrija Dmìtrevna.  Natascia tirava per le maniche o per
    la gonna ora questa ora quella delle persone presenti (le quali  anche
    con  quel  silenzioso  richiamo  non  distoglievano  gli occhi dai due
    ballerini) e insisteva perché ammirassero suo padre.  Il conte,  negli
    intervalli  della  danza,  riprendeva  fiato,  si agitava e gridava ai
    musicanti di accelerare i tempi.  E  sempre,  sempre  più  in  fretta,
    volteggiava con rapidità crescente, ora sui tacchi ora sulla punta dei
    piedi,  attorno a Màrija Dmìtrevna;  infine,  accompagnando la dama al
    suo posto,  eseguì l'ultimo passo  della  danza,  alzò  l'agile  gamba
    all'indietro, reclinò la testa sudata e, sorridendo, fece un bel gesto
    con la destra,  tra uno scroscio di applausi e di risate, specialmente
    da  parte  di  Natascia.  I  due  ballerini  si  fermarono  ansimanti,
    asciugandosi il viso con i loro fazzoletti di batista.
    -  Ecco  come  si  ballava ai nostri tempi,  "ma chère"!   -  disse il
    conte.
    - Eh sì, il "Danilo Cooper"...   -  rispose Màrija Dmìtrevna,  traendo
    un lungo sospiro e tirandosi su le maniche.


    CAPITOLO 18.

    Mentre nella sala dei Rostòv si danzava la sesta "inglese" al suono di
    una  orchestra  che stonava per la stanchezza e mentre i domestici e i
    cuochi, anch'essi sfiniti, preparavano la cena,  il conte Bezuchov era
    stato  colpito da un sesto attacco.  I dottori dichiararono che non vi
    era più alcuna speranza di guarigione;  il malato si era confessato  e
    aveva   ricevuto   i   Sacramenti;   si  facevano  i  preparativi  per
    somministrargli  l'Estrema  Unzione,   e  nella  casa   regnavano   la
    confusione e l'agitazione dell'attesa,  proprie di simili momenti. Nel
    cortile,  tra gli equipaggi che si succedevano  in  continuazione,  si
    nascondevano  già  gli  addetti  alle  pompe  funebri,  nella speranza
    dell'ordinazione per un sontuoso funerale.
    Il generale governatore di Mosca,  che aveva mandato continuamente  il
    suo aiutante di campo a informarsi sulle condizioni del conte,  quella
    sera era venuto di persona a salutare il conte  Bezuchov,  il  celebre
    dignitario dei tempi di Caterina.
    La sfarzosa sala di ricevimento era piena di gente.  Tutti si alzarono
    rispettosamente in piedi allorché l'illustre visitatore,  dopo essersi
    trattenuto  per  una  mezz'ora  a tu per tu con il malato,  uscì dalla
    camera dell'infermo,  rispondendo appena agli inchini  e  cercando  di
    passare  il  più in fretta possibile davanti ai medici,  ai preti,  ai
    parenti che tenevano gli  sguardi  puntati  su  di  lui.  Il  principe
    Vassilij,  pallido  e smagrito in quegli ultimi giorni,  accompagnò il
    governatore,  mentre a bassa voce  gli  ripeteva  parecchie  volte  la
    stessa cosa.
    Dopo  aver  accompagnato  l'illustre visitatore,  il principe Vassilij
    andò a sedersi in disparte,  nel salotto,  e con le gambe accavallate,
    un  gomito puntato sul ginocchio e una mano sul viso,  rimase così per
    alcuni minuti;  poi si  alzò  e  a  passo  rapido  percorse  il  lungo
    corridoio,  guardandosi  attorno  con  aria  spaventata,  e  raggiunse
    l'altra  parte  della  casa,  dove  si  trovava  l'appartamento  della
    principessa primogenita.
    Coloro che erano rimasti nel salotto, debolmente illuminato, parlavano
    a  voce  bassa  tra di loro e di tanto in tanto tacevano guardando con
    occhi ansiosi e interrogativi la porta che conduceva nella camera  del
    moribondo e che strideva leggermente ogni qualvolta qualcuno entrava o
    usciva.
    -  Il  limite  della  vita  umana,    -  diceva un vecchio prete a una
    signora seduta di fronte a lui e  che  lo  ascoltava  con  espressione
    ingenua    -    il limite della vita umana è fissato e non è possibile
    superarlo.
    - Non sarà troppo tardi per l'Estrema Unzione?   -  chiese la  signora
    al sacerdote, come se non avesse in proposito alcuna opinione.
    -  L'Estrema  Unzione  è un gran sacramento,  signora!   -  rispose il
    vecchietto, accarezzandosi con la mano la testa calva, attraversata da
    alcune ciocche di lisci capelli grigiastri.
    - Chi è quello?  E' proprio il generale  governatore?    -    chiedeva
    qualcuno all'altra estremità della stanza.  -  Che aspetto giovanile!
    - E ha settant'anni!  Dicono che il conte non riconosca più nessuno...
    Quando gli daranno l'Estrema Unzione?
    - Conosco un tale al quale l'hanno impartita ben sette volte!
    La seconda delle principessine uscì dalla camera dell'ammalato con gli
    occhi pieni di lacrime,  e si  mise  accanto  al  dottor  Lorrain  che
    sedeva,  in grazioso atteggiamento, sotto il ritratto dell'imperatrice
    Caterina, con un gomito appoggiato a un tavolo.
    - "Très beau"  -  rispose il medico a una domanda relativa  al  tempo;
    -    "très  beau,  princesse,  et  puis,  à  Moscou,  on se croit à la
    campagne" [104. Molto bello, molto bello, principessa e poi,  a Mosca,
    sembra di essere campagna].
    - Nevvero?   -  disse con un sospiro la principessina.  -  Si può dare
    un po' da bere al malato?
    Lorrain rifletté un momento.
    - Bene, prendete un bicchiere di acqua bollita e mettetevi "une pincée
    de cremortartare"...   -  (e indicò con le sue dita sottili quello che
    intendeva per "pincée").
    -  Non  accade mai  -  diceva un medico tedesco a un aiutante di campo
    -  che dopo il terzo accesso il malato non muoia.
    - E che bell'uomo era!   -  esclamò l'aiutante.   -  E  adesso  a  chi
    andranno tutte le sue ricchezze?  -  aggiunse sottovoce.
    - Non dubitate,  pretendenti se ne troveranno!   -  rispose il tedesco
    sorridendo.
    Tutti volsero lo sguardo alla porta che strideva: era la seconda delle
    principessine che  portava  all'ammalato  la  bevanda  prescritta  dal
    dottor Lorrain. Il medico tedesco si avvicinò a Lorrain.
    -  Credete che arriverà a domattina?   -  gli chiese,  con una pessima
    pronunzia francese.
    Lorrain,  serrando  le  labbra,  fece  un  cenno  negativo,   agitando
    nervosamente l'indice davanti al proprio naso.
    -  Spirerà  questa  notte,  non  oltre   -  disse piano con un sorriso
    discreto, soddisfatto di sé,  che lasciava chiaramente intendere quale
    fosse la condizione del malato, e si allontanò.
    Frattanto  il principe Vassilij apriva l'uscio dell'appartamento delle
    principessine.  La camera nella quale entrò era semibuia: soltanto due
    piccole lampade erano accese davanti alle immagini sacre, e l'aria era
    impregnata  di  un  buon profumo di essenze e di fiori.  La stanza era
    tutta arredata  con  mobili  minuti:  stipetti  armadietti,  tavolini.
    Dietro  ad  un paravento si intravedeva la coperta candida di un letto
    molto alto. Un cagnolino abbaiò.
    - Ah, siete voi, "mon cousin"!
    La principessina si alzò,  si  accomodò  i  capelli  che  erano,  come
    sempre,  straordinariamente lisci,  tanto da parere una cosa unica con
    la testa ed essere spalmati di vernice.
    - Che c'è?  E forse accaduto qualcosa?   -  chiese.   -  Sono già così
    spaventata!
    -  Nulla,  le condizioni permangono stazionarie.  Sono venuto soltanto
    per parlare con te di un affare,  Katiscia  -   rispose  il  principe,
    abbandonandosi  con  aria  stanca  sulla  poltrona  dalla quale si era
    alzata la principessina.   -  Che caldo fa qui dentro!- aggiunse.    -
    Su, siediti e discorriamo.
    -  Ho  pensato che fosse accaduto qualcosa  -  ripeté la principessina
    e,  con il viso  atteggiato  alla  sua  immutabile,  fredda  e  severa
    espressione,  si sedette di fronte al principe,  pronta ad ascoltarlo.
    -  Ho cercato di  dormire  un  po',  "mon  cousin",  ma  non  ci  sono
    riuscita...
    - E' così,  mia cara  -  disse il principe Vassilij, prendendo la mano
    della principessina e piegandola,  secondo la sua abitudine,  verso il
    basso.
    Era  evidente  che quel "è così" si riferiva a molte cose che entrambi
    comprendevano, senza parlare.
    La principessina, magrissima e con quel busto straordinariamente lungo
    in proporzione alle gambe,  guardava  con  indifferenza  il  principe,
    tenendo  fissi su di lui gli occhi grigi sporgenti.  Scosso il capo e,
    sospirando,  volse lo sguardo  alle  immagini  sacre.  Questo  sguardo
    poteva  essere  interpretato come un segno di tristezza e di devozione
    oppure come un'espressione di stanchezza e di speranza in una prossima
    quiete. Il principe Vassilij lo interpretò come indice di stanchezza.
    - E credi che per me sia più facile?  "Je suis éreinté comme un cheval
    de  poste..."  [105.  Mi  sento  spossato  come un cavallo da posta!],
    eppure devo parlarti, Katiscia, e molto seriamente.
    Il principe Vassilij tacque. Le sue guance tremarono nervosamente, ora
    da un lato ora  dall'altro,  conferendo  al  suo  viso  un'espressione
    sgradevole, un'espressione che egli non aveva mai quando si trovava in
    un salotto. Anche i suoi occhi apparivano diversi da quelli di sempre:
    il loro sguardo era ora sfacciatamente scherzoso ora quasi spaventato.
    La principessina,  trattenendo con le mani secche e magre il cagnolino
    sulle  ginocchia,   fissava  attentamente  negli  occhi  il   principe
    Vassilij;  ma  era  chiaro  che non avrebbe interrotto il silenzio con
    alcuna domanda, anche a costo di tacere sino al mattino successivo.
    - Vedete,  mia cara principessina e  cugina  Katerina  Semënovna,    -
    proseguì  il  principe  Vassilij  accingendosi,  non  senza  una lotta
    interiore,  a proseguire il suo discorso  -  in  momenti  come  questi
    bisogna riflettere bene su tutto,  bisogna pensare al futuro, a voi...
    Io vi amo come figlie, tu lo sai...
    La principessina continuava a guardarlo, immobile e indifferente.
    - Ma io devo anche pensare alla mia famiglia  -  proseguì il  principe
    Vassilij  senza guardare la cugina e respingendo con gesto irritato il
    tavolino sul quale si era appoggiato.   -  Tu sai,  Katiscia,  che voi
    tre  sorelle  Mamontov  e mia moglie siete le uniche eredi dirette del
    conte.  Capisco,  capisco quanto ti debba  essere  penoso  parlare  di
    queste  cose.  Non è facile neppure per me,  ma,  amica mia,  ho quasi
    sessant'anni e devo essere pronto a tutto.  Tu sai che  ho  mandato  a
    chiamare  Pierre?  Sai  che  il conte,  indicando il suo ritratto,  ha
    chiesto di vederlo?
    Il principe guardò interrogativamente la principessina,  ma  non  poté
    capire  se  essa  sapesse  già  ciò  che egli le avrebbe detto o se lo
    guardasse semplicemente così...
    - Di una cosa sola non mi stanco mai di pregare Dio, "mon cousin",   -
    rispose  la  principessina  -  che lo assolva e conceda alla sua anima
    buona di abbandonare tranquillamente questa...
    - Sì,  appunto,   -  proseguì con  impazienza  il  principe  Vassilij,
    asciugandosi  la calvizie,  eccitandosi e cominciando a parlare più in
    fretta  -  ma... ma il fatto si è che, lo sai anche tu,  l'anno scorso
    il  conte  ha  fatto  un  testamento  con il quale lascia tutta la sua
    sostanza a Pierre, a danno dei suoi eredi diretti.
    - Ne ha fatti tanti, testamenti!  -  disse con calma la principessina.
    -  Ma Pierre, che è figlio illegittimo, non può ereditare.
    - "Ma chère",  -  obiettò il principe Vassilij,  riavvicinando a sé il
    tavolino  -  e se egli avesse scritto all'imperatore,  chiedendogli di
    poter adottare Pierre?  Capirai che,  dati i meriti del conte,  la sua
    richiesta sarebbe certamente accolta...
    La  principessina  sorrise con il sorriso delle persone che pensano di
    sapere una cosa molto meglio di chi ne parla.
    - Ti dirò di più  -  proseguì il principe  Vassilij,  prendendole  una
    mano;  -  la lettera è già stata scritta e l'imperatore lo sa, sebbene
    essa  non  sia  stata  ancora  spedita.  Si tratta di sapere se questa
    lettera sia stata distrutta o no.  In quest'ultimo  caso,  non  appena
    tutto sarà finito...  -  e il principe Vassilij sospirò facendo capire
    in  tal  modo  che  cosa  volessero  significare  le  sue parole  -  e
    verranno in luce tutte le  carte  del  conte,  il  testamento  con  la
    lettera  sarà consegnato all'imperatore e la richiesta sarà certamente
    accolta. Pierre, come figlio legittimo, erediterà tutto.
    - E la  nostra  parte?    -    domandò  la  principessina,  sorridendo
    ironicamente   come  per  dire  che  qualsiasi  cosa  poteva  accadere
    all'infuori di quella.
    - Ma, mia povera Katiscia, è chiaro come la luce del giorno. Egli solo
    sarà allora legittimo erede di tutto, e voi non avrete nulla.  Tu devi
    cercare di sapere,  mia cara, se il testamento e la lettera sono stati
    scritti e se sono stati distrutti  o  no.  E  se,  per  una  qualsiasi
    eventualità,  fossero  stati dimenticati,  tu dovrai cercare di sapere
    dove sono e trovarli, perché...
    - Ci mancava anche questa!   -  lo interruppe la principessina con  un
    sorriso sarcastico e senza mutare l'espressione dello sguardo.   -  Io
    sono una donna e,  secondo voi,  tutte le donne sono  stupide;  ma  so
    perfettamente  che  un  figlio  illegittimo  non  può ereditare...  Un
    bastardo!  -  aggiunse, credendo di dimostrare al principe, con questa
    parola, la sua ingenuità.
    - Ma com'è possibile che tu non capisca, Katiscia?  Tu,  che sei tanto
    intelligente,  come  fai  a  non  capire  che,  se il conte ha scritto
    all'imperatore una lettera con la richiesta di  poter  legittimare  il
    figlio,  Pierre  cesserà  di  essere semplicemente Pierre,  ma sarà il
    conte Bezuchov? E allora,  grazie al testamento,  erediterà tutto.  In
    conclusione, se il testamento e la lettera non sono stati distrutti, a
    te, all'infuori della consolazione di essere stata virtuosa, eccetera,
    eccetera..., non resterà nulla... Questo è sicuro.
    - Io so che il testamento è stato scritto,  ma so anche che esso non è
    valido e mi pare proprio che  voi,  "mon  cousin",  mi  riteniate  una
    perfetta cretina!  -  disse la principessina, con il tono che usano le
    donne  quando  credono  di  aver  detto  qualcosa  di  spiritoso  e di
    offensivo.
    -  Mia  cara  principessa  Katerina  Semënovna!    -    prese  a  dire
    spazientito  il  principe  Vassilij.    -   Non sono mica venuto da te
    perché  ci  punzecchiassimo  a  vicenda,  ma  per  parlarti  dei  tuoi
    interessi come a una buona,  vera e cara parente.  Per la decima volta
    ti ripeto che,  se la lettera all'imperatore e il testamento a  favore
    di  Pierre si trovano fra le carte del conte,  tu e le tue sorelle non
    avrete nulla! Se non credi a me, credi almeno a chi si intende di cose
    del genere: ho  parlato  poco  fa  con  Dmitrij  Onufric',  il  nostro
    avvocato  di famiglia,  e mi ha detto precisamente ciò che io ho detto
    ora a te.
    Evidentemente  qualcosa   mutò   all'improvviso   nelle   idee   della
    principessina:  le  labbra  sottili  impallidirono  (gli occhi,  però,
    rimasero gli stessi) e la voce, mentre parlava, ebbe scatti quali essa
    non si aspettava.
    - Benissimo!   -  esclamò.   -  Io non ho  mai  voluto  e  non  voglio
    niente!   -  Buttò a terra il cagnolino che le stava sulle ginocchia e
    si accomodò le pieghe della veste.   -  Ecco la riconoscenza,  ecco la
    gratitudine  per  chi  gli  ha  sacrificato  tutto!    -    disse.   -
    Benissimo! Molto bene! Io non chiedo nulla, principe!
    - Già,  ma non si tratta di te sola: hai delle sorelle  -  replicò  il
    principe Vassilij.
    Ma la principessina non lo ascoltava già più.
    - Sì lo sapevo da un pezzo, ma avevo dimenticato che all'infuori della
    bassezza,  dell'inganno, dell'invidia, dell'intrigo, all'infuori della
    più nera ingratitudine, nulla potevo aspettarmi in questa casa...
    - Ma lo sai o non lo sai dove si trova questo testamento?   -   chiese
    il principe Vassilij, con una contrazione dei muscoli delle guance più
    forte di prima.
    - Sì,  sono stata una sciocca, ho avuto fede negli uomini, li ho amati
    e mi sono sacrificata per loro.  Ma soltanto i malvagi e i vili  hanno
    fortuna... Io so, so chi ha ordito questo intrigo...
    La principessina fece per alzarsi,  ma il principe la trattenne per un
    braccio.  Ella aveva l'aria di chi,  all'improvviso,  si sente  deluso
    dall'intero genere umano e guardava irritata il suo interlocutore.
    - C'è ancora tempo,  amica mia... Ricordati, Katiscia, che tutto ciò è
    stato fatto per caso,  in un momento di ira,  durante una malattia,  e
    poi dimenticato.  Noi abbiamo il dovere, mia cara, di rimediare al suo
    errore,  di alleviargli gli ultimi momenti di vita non  permettendogli
    di commettere questa ingiustizia,  non permettendogli di morire con il
    rimorso di aver reso infelici coloro che...
    -  Coloro  che  gli  hanno  sacrificato  tutto    -      concluse   la
    principessina,  cercando  di  nuovo  di  alzarsi,  ma ancora una volta
    trattenuta dal principe;   -  ...coloro che egli  non  ha  mai  saputo
    apprezzare.  No,  "mon  cousin",    -   aggiunse con un sospiro -  non
    dimenticherò mai che in questo mondo non ci si  deve  aspettare  alcun
    premio,  che  in  questo  mondo non esistono né onore né giustizia.  A
    questo mondo bisogna essere furbi e cattivi.
    - Suvvia, calmati... Io so che hai buon cuore...
    - No, ho un cuore cattivo!
    - So che hai buon cuore  -  ripeté il principe,   -  apprezzo  la  tua
    amicizia  e  vorrei  che  tu  avessi lo stesso sentimento verso di me.
    Calmati e ragioniamo sino a che siamo in  tempo.  Forse  ci  resta  un
    giorno,  forse  un'ora...  Dimmi  tutto  ciò che sai del testamento e,
    soprattutto,  dove  si  trova.  Tu  lo  devi  sapere.   Lo  prenderemo
    immediatamente  e  lo  mostreremo  al conte.  Senza dubbio egli non ci
    pensa già più e vorrà distruggerlo.  Devi  capire  che  il  mio  unico
    desiderio è di compiere la sua volontà;  soltanto per questo sono qui,
    soltanto per aiutare lui e voi.
    - Adesso ho capito tutto. So chi è causa di tutto questo; lo so...   -
    disse la principessina.
    - Non si tratta di questo, mia cara.
    - E' stata la vostra protetta, la vostra cara Anna Michàjlovna, quella
    donna  che  non  vorrei neppure per cameriera,  quella vile,  orribile
    donna!
    - Non perdiamo più tempo!
    - Ah, non me ne parlate!  L'inverno scorso si è introdotta qui in casa
    e  ha  raccontato  al  conte  tali  infamie  e tali bassezze sul conto
    nostro,   e  specialmente  contro  Sophie,   che  non  posso   neppure
    ripetere... infamie tali che il conte se ne ammalò e per due settimane
    non volle più vederci.  Fu allora, lo so bene, che egli scrisse quella
    brutta,  maledetta lettera,  ma io pensavo che essa non  avesse  alcun
    valore!
    - Ma perché, perché non me ne hai mai parlato?
    -  E' nel portafoglio a mosaico,  che tiene sempre sotto il guanciale.
    Adesso so!   -  disse la principessina,  senza rispondere alla domanda
    che  le era stata fatta.   -  Sì,  lo confesso,  se ho un peccato,  un
    grosso peccato sulla coscienza,  è l'odio che nutro per quella  strega
    -  esclamò,  quasi gridando e divenuta irriconoscibile.   -  E perché,
    perché viene qui in mezzo a noi?  Ma dirò  tutto,  tutto...  Verrà  il
    momento, oh, se verrà!


    CAPITOLO 19.

    Mentre  tali  discorsi si svolgevano nella sala di ricevimento e nelle
    stanze della principessina,  la carrozza che portava Pierre (mandato a
    chiamare)   e   Anna   Michàjlovna   (che  aveva  ritenuto  necessario
    accompagnarlo) entrava nel cortile di casa Bezuchov. Allorché le ruote
    risonarono dolcemente sulla  paglia  stesa  sotto  le  finestre,  Anna
    Michàjlovna,  la  quale,  dopo  aver rivolto al suo compagno parole di
    conforto, lo aveva persuaso a dormire in un angolo della carrozza,  lo
    svegliò.  Quando fu desto,  Pierre,  seguendo Anna Michàjlovna,  scese
    dalla carrozza,  e soltanto allora pensò al colloquio che lo attendeva
    con  il  padre  moribondo.  Notò  che  la  carrozza non si era fermata
    davanti all'ingresso principale,  ma a quello di servizio.  Mentre  si
    accingeva  a  scendere dal predellino,  due uomini in abito dimesso si
    allontanarono frettolosamente dalla scalinata, nascondendosi all'ombra
    del muro.  Fermatosi un momento,  Pierre vide altri  uomini  simili  a
    quelli,  che  si nascondevano ugualmente nell'ombra (106).  Ma né Anna
    Michàjlovna, né il cocchiere,  né il domestico,  che pure non potevano
    non  scorgerli,   prestarono  attenzione  alla  loro  presenza.  "Così
    dev'essere", decise Pierre tra sé e sé, e seguì Anna Michàjlovna. Ella
    saliva  a  passo  rapido  la  stretta  scala  di   pietra   debolmente
    illuminata,   chiamando   Pierre  che  era  rimasto  indietro  e  che,
    quantunque non capisse perché dovesse andare dal conte,  e ancora meno
    perché dovesse salire dalla scala di servizio, giudicando dalla fretta
    di  Anna  Michàjlovna,  ritenne che tutto ciò fosse indispensabile.  A
    metà scala, per poco non fu urtato da alcuni uomini che, facendo molto
    rumore con le loro grosse scarpe, scendevano in fretta portando alcuni
    secchi.  Costoro si addossarono al muro,  per cedere il passo ad  Anna
    Michàjlovna e a Pierre,  e non mostrarono il benché minimo stupore nel
    vederli.
    - E' di qua l'appartamento  delle  principessine?    -    chiese  Anna
    Michàjlovna a uno di loro.
    - Sì,  di qua  -  rispose uno dei servi con voce forte e ardita,  come
    se ormai fosse tutto permesso.  -  La porta a sinistra, signora.
    - Forse il conte non ha chiesto di me  -    disse  Pierre  giunto  sul
    pianerottolo.  -  Andrò nella mia camera...
    Anna Michàjlovna si fermò per aspettarlo.
    - Ah, "mon ami"  -  esclamò e con lo stesso gesto affettuoso che aveva
    avuto al mattino con il figlio,  gli toccò un braccio.  -  "Croyez que
    je souffre autant que vous,  mais soyez homme"  [107.  Ah,  mio  caro.
    Credetemi, io soffro quanto voi. Siate uomo!].
    - Ma ditemi, non è meglio che me ne vada?  -  chiese Pierre, guardando
    affettuosamente Anna Michàjlovna attraverso le lenti.
    - "Ah, mon ami, oubliez les torts qu'on a pu avoir envers vous, pensez
    que  c'est  votre  père...  peut-être  à  l'agonie..."  -  E trasse un
    profondo sospiro.   -  "Je vous ai tout de suite aimé comme mon  fils.
    Fiez-vous à moi,  Pierre.  Je n'oublierai pas vos intérêts" [108.  Ah,
    mio caro, dimenticate i torti che avete subito!  Pensate che si tratta
    di vostro padre... forse in agonia... Io vi ho subito voluto bene come
    a un figlio.  Abbiate fiducia in me, Pierre. Non dimenticherò i vostri
    interessi].
    Pierre non capiva nulla,  ma si convinceva sempre di più che  le  cose
    dovessero essere così e,  ubbidiente, seguiva Anna Michàjlovna che già
    stava aprendo la porta.
    La porta dava accesso all'anticamera dove, in un angolo,  stava seduto
    il  vecchio  servitore  delle principessine,  intento a fare la calza.
    Pierre non era mai entrato in quella  parte  del  palazzo  e  ignorava
    addirittura  l'esistenza  di quelle stanze.  Anna Michàjlovna chiese a
    una cameriera  (chiamandola  colombella),  che  passava  portando  una
    caraffa  sopra un vassoio,  notizie sulla salute delle principessine e
    condusse Pierre più avanti,  lungo  il  corridoio.  La  cameriera  che
    portava la caraffa,  per la fretta (in casa in quei momenti, si faceva
    tutto  di  fretta)  non  aveva  chiuso  l'uscio,   e  Pierre  e   Anna
    Michàjlovna, passandovi davanti, guardarono senza volerlo nella stanza
    in cui stavano discorrendo,  vicini l'una all'altro,  la principessina
    più anziana e il principe Vassilij.
    Alla vista dei due che passavano, il principe Vassilij ebbe un moto di
    impazienza e si tirò indietro; la principessina balzò in piedi e,  con
    un gesto irritato, chiuse la porta sbattendola con forza.
    Quel  gesto  era  così  contrastante  con la calma abituale di lei,  e
    l'espressione di timore comparsa sul viso del principe  Vassilij  così
    contraria  all'abituale  sua alterigia che Pierre,  fermatosi,  guardò
    interrogativamente la sua guida.  Anna Michàjlovna non dimostrò alcuna
    meraviglia;  si  limitò a un sorriso appena accennato e sospirò,  come
    per significare che tutto ciò che accadeva  non  le  riusciva  affatto
    inaspettato.
    - "Soyez homme, mon ami, c'est moi qui veillerai à vos intérêts" [109.
    Siate  uomo,  amico  mio,  sarò  io  a tutelare i vostri interessi]  -
    disse in risposta a quello sguardo,  e proseguì più rapidamente  lungo
    il corridoio.
    Pierre  non  capiva che cosa accadesse e,  meno ancora capiva che cosa
    significassero le parole: "veillerai à vos intérêts";  ma sentiva  che
    tutto  così  doveva  essere.  Dal  corridoio  entrarono  in una stanza
    scarsamente illuminata,  attigua alla sala di ricevimento  del  conte.
    Era una delle tante stanze fredde e sontuose che Pierre conosceva,  ma
    accedendovi dall'entrata principale.  Ora in mezzo alla  stanza  stava
    una  tinozza  da  bagno  vuota e un tappeto tutto intriso d'acqua.  Un
    cameriere e un sacrestano, che portava un turibolo,  uscirono in punta
    di piedi,  senza badare ai due nuovi arrivati.  Essi, attraversando il
    giardino d'inverno,  entrarono nella sala da ricevimento,  ben nota  a
    Pierre,  dalle  due  finestre  all'italiana,  nella quale dominava,  a
    grandezza naturale,  un ritratto di Caterina.  Vi  stavano  sedute  le
    solite  persone,   quasi  tutte  nelle  pose  abituali,   e  parlavano
    sottovoce.  Tacquero a un tratto e guardarono  Anna  Michàjlovna,  che
    entrava con il viso pallido e dolente,  e Pierre, grande e grosso, che
    a testa bassa la seguiva docilmente.
    Il viso di Anna Michàjlovna esprimeva la consapevolezza che era giunto
    il momento decisivo;  con l'aria di  una  signora  indaffarata  entrò,
    senza lasciare Pierre,  ancora più arditamente che al mattino. Sentiva
    che,  accompagnando colui che il moribondo desiderava  vedere,  poteva
    avere la sicurezza di essere ricevuta. Diede un rapido sguardo a tutte
    le persone riunite nella stanza,  e,  scorto tra di esse il confessore
    del conte, senza inchinarsi ma come facendosi a un tratto più piccola,
    gli si avvicinò pian piano, quasi strisciando, e devotamente ricevette
    prima la benedizione di lui, poi quella di un altro sacerdote.
    - Sia lodato Iddio!  Siamo arrivati in tempo  -  disse al  confessore.
    -    Temevamo  tanto,  noi  parenti...  Questo giovanotto è figlio del
    conte...  -  aggiunse a voce più bassa.  -  Che momenti terribili!
    Dopo aver detto ciò si avvicinò al dottore.
    - "Cher docteur",   -  gli disse  -  "ce jeune homme est  le  fils  du
    comte...   Il  y  a-t-il  de  l'espoir?  [110.  Caro  dottore,  questo
    giovanotto è il figlio del conte... C'è qualche speranza?].
    Il dottore,  senza parlare,  alzò rapidamente gli occhi e  le  spalle.
    Anna Michàjlovna fece lo stesso gesto con le spalle e con gli occhi e,
    quasi chiudendoli,  sospirò;  allontanatasi dal dottore, si avvicinò a
    Pierre,  al quale si rivolse con un rispetto  particolare  e  un  tono
    tenero e triste.
    - "Ayez confiance en Sa miséricorde!" [111.  Abbiate fiducia nella Sua
    misericordia!]  -  gli disse e,  indicandogli un piccolo divano perché
    si  sedesse e l'aspettasse,  si diresse silenziosamente verso la porta
    alla quale erano rivolti gli sguardi di tutti e, seguìta dal suo lieve
    scricchiolio, scomparve al di là di essa.
    Pierre,  deciso a obbedire in tutto alla  sua  guida,  si  diresse  al
    piccolo  divano  che  Anna Michàjlovna gli aveva indicato.  Non appena
    essa fu scomparsa, egli notò che gli sguardi di tutti coloro che erano
    riuniti in quella  sala  si  puntarono  su  di  lui  con  curiosità  e
    compassione.  Notò che tutti,  bisbigliando,  se lo indicavano con gli
    occhi,  con un'espressione di timore e quasi di  timida  premura.  Gli
    dimostravano   un   rispetto   quale   prima  nessuno  mai  gli  aveva
    manifestato: una signora sconosciuta e che  stava  discorrendo  con  i
    preti  si  alzò  e  gli  offrì il proprio posto;  un aiutante di campo
    raccolse un guanto che Pierre aveva lasciato cadere e glielo porse;  i
    dottori  tacquero  rispettosamente  quando  egli  fu loro davanti e si
    scostarono per  lasciarlo  passare.  Dapprima  Pierre  voleva  sedersi
    altrove  per non scomodare la signora,  raccogliere da sé il guanto ed
    evitare che i medici si scostassero, ma ad un tratto sentì che sarebbe
    stato scortese da parte sua,  sentì  che  quella  notte  egli  era  un
    personaggio  obbligato  a compiere un rito solenne e atteso da tutti e
    che doveva, perciò, accettare i servigi che tutti gli rendevano. Prese
    quindi, senza dir nulla, il guanto che l'aiutante gli porgeva, sedette
    al posto che la signora gli offriva e,  con le grosse mani  appoggiate
    simmetricamente sulle ginocchia e una posa ingenua da statua egiziana,
    concluse ancora tra sé che le cose dovevano andare precisamente così e
    che,   quella  sera,  non  doveva  agire  di  propria  iniziativa,  ma
    abbandonarsi completamente alla volontà di chi  lo  guidava,  per  non
    correre il rischio di smarrirsi e di commettere qualche sciocchezza.
    Erano appena trascorsi due o tre minuti,  quando entrò nella stanza il
    principe Vassilij, con la giacca a tre decorazioni,  con aria maestosa
    e il capo eretto.  Pareva essere diventato più magro. Allorché, tra le
    persone  riunite  nella  stanza,  scorse  Pierre,  gli  occhi  gli  si
    allargarono. Si avvicinò al giovane, gli strinse la mano (cosa che non
    aveva  mai  fatto)  e  gliela  tirò con forza verso il basso,  come se
    volesse provarne la resistenza.
    - "Courage, courage, mon ami.  Il a demandé à vous voir.  C'est bien!"
    [112.  Coraggio,  coraggio,  amico  mio.  Ha  chiesto  di vedervi.  E'
    giusto].  -  E fece per allontanarsi.
    Ma Pierre ritenne necessario chiedergli:
    - Come sta...?   -  e rimase esitante,  non sapendo se gli  convenisse
    chiamare conte il moribondo. Si vergognava di dire: "mio padre".
    - "Il a eu encore un coup,  il y a une demi-heure". Ancora un colpo...
    "Courage, mon ami" [113. Ha avuto un altro attacco, mezz'ora fa (...).
    Coraggio, amico mio!].
    Pierre aveva una tale confusione nella testa che alla  parola  "colpo"
    pensò  trattarsi dell'urto di un corpo qualsiasi.  Guardò perplesso il
    principe e,  soltanto dopo un po',  capì che così veniva chiamata  una
    crisi della malattia.  Il principe Vassilij, passando, sussurrò alcune
    parole al dottor Lorrain e uscì in punta di piedi.  Non  gli  riusciva
    facile  camminare  così  e perciò procedeva saltellando goffamente con
    tutta la persona.  Lo seguì la maggiore  delle  principessine,  poi  i
    sacerdoti, i cantori e la servitù varcarono anch'essi la soglia. Al di
    là  della  porta  si  udì un po' di movimento e poco dopo,  pallida ma
    forte nell'adempimento del proprio dovere  comparve  Anna  Michàjlovna
    che strinse la mano a Pierre e gli disse:
    -  "La  bonté divine est inépuisable.  C'est la cérémonie de l'Extrême
    Onction qui va commencer. Venez [114.  La bontà divina è inesauribile.
    Sta per cominciare la cerimonia dell'Estrema Unzione. Venite].
    Pierre,  camminando  su un morbido tappeto,  mosse verso quell'uscio e
    notò che anche l'aiutante di campo,  la signora sconosciuta  e  alcuni
    domestici  entrarono  dopo  di  lui.  Pareva  che  ormai non fosse più
    necessario chiedere il permesso per entrare in quella stanza.


    CAPITOLO 20.

    Pierre conosceva bene  quella  vasta  camera  divisa  da  archi  e  da
    colonne,  tutta rivestita di tappeti persiani.  La parte situata al di
    là delle colonne,  dove si vedeva da un lato un alto letto  di  mogano
    avvolto  da  cortine  di  seta  e dall'altro una grande vetrina con le
    immagini  sacre,  era  vivamente  illuminata,   come  di  solito  sono
    illuminate le chiese durante le funzioni della sera.  Sotto la cornice
    luccicante  della  vetrina  era  situata  una  lunga  poltrona  "à  la
    Voltaire" e sopra quella poltrona,  dalla spalliera coperta di cuscini
    candidi come neve,  non ancora sgualciti ed evidentemente rinnovati da
    poco,  avvolta  sino  alla cintola in una coperta verde chiaro,  stava
    distesa la maestosa figura,  ben nota a Pierre,  del  conte  Bezuchov,
    dalla  grigia  criniera  leonina,  dall'ampia  fronte  e  dal bel viso
    solenne, di un giallo rossastro, attraversato da caratteristiche rughe
    profonde.  Egli giaceva proprio sotto le immagini sacre;  le larghe  e
    grosse  mani  erano  abbandonate sulla coperta.  Nella destra,  con il
    palmo rivolto in basso, era stato infilato, tra il pollice e l'indice,
    un cero,  sorretto da un vecchio servitore curvo  sopra  la  spalliera
    della poltrona. Attorno stavano i preti nei loro luccicanti e maestosi
    paramenti,  sui quali ricadevano i lunghi capelli;  tenevano in mano i
    ceri accesi e con  solenne  lentezza  celebravano  l'uffizio.  Un  po'
    discosto  da  loro erano ritte le due principessine più giovani con il
    fazzoletto agli occhi, e davanti alle sorelle stava Katiscia che,  con
    espressione  risoluta e cattiva,  non distoglieva un attimo lo sguardo
    dalle icone, come per far capire a tutti che, se si fosse voltata, non
    avrebbe più saputo rispondere di se stessa.  Anna Michàjlovna,  con la
    sua  aria  di  rassegnata  tristezza  capace di perdonare tutto,  e la
    signora sconosciuta  erano  ritte  accanto  alla  porta.  Il  principe
    Vassilij,  dall'altro lato della porta, non lontano dalla poltrona del
    conte,  dietro una sedia imbottita sul cui schienale,  che egli  aveva
    voltato  verso  di  sé,  appoggiava la mano sinistra che sorreggeva il
    cero,  con la destra si faceva segni di croce,  alzando gli  occhi  al
    cielo  ogni  volta  che  portava  le  dita  alla  fronte.  Il suo viso
    esprimeva una  religiosità  calma  e  un'assoluta  sottomissione  alla
    divina  volontà.  "Se  non capite questi sentimenti,  tanto peggio per
    voi", pareva volesse dire.
    Alle sue spalle,  a una certa distanza,  erano in piedi l'aiutante  di
    campo,  i medici e la servitù maschile; come in chiesa, uomini e donne
    formavano gruppi separati.  In mezzo al generale silenzio  si  udivano
    soltanto  la lettura dei salmi,  il canto contenuto,  basso e profondo
    dei sacerdoti e,  nei momenti di pausa,  uno  scalpiccio  di  piedi  e
    qualche   profondo   sospiro.   Anna   Michàjlovna,   con   quell'aria
    significativa con cui voleva  dimostrare  di  essere  ben  conscia  di
    quanto faceva, attraversò tutta la stanza e raggiunse Pierre, al quale
    porse un cero da tenere in mano. Egli lo accese e, distratto dalle sue
    osservazioni sui presenti,  si fece il segno della croce con la stessa
    mano che reggeva il cero.
    La minore delle principesse,  la rosea e vivace Sophie,  dal neo sopra
    la bocca,  lo guardò,  sorrise, nascose il viso nel fazzoletto e ve lo
    tenne  a  lungo;   poi  guardò  ancora  Pierre  e  sorrise  di  nuovo.
    Evidentemente  sentiva di non essere capace di guardarlo senza ridere,
    ma non poteva trattenersi dal volgere gli occhi verso di  lui  e,  per
    evitare la tentazione, si ritirò pian piano dietro una colonna. A metà
    dell'uffizio,  le  voci  salmodianti  tacquero;  i  preti  si misero a
    parlottare tra di loro,  a voce bassissima,  e il vecchio  servo,  che
    sosteneva la mano del conte, si alzò e si volse verso le signore. Anna
    Michàjlovna avanzò e,  chinatasi sull'ammalato, da dietro la spalliera
    della poltrona,  fece un cenno al dottor Lorrain.  Il medico francese,
    che  non  aveva  in  mano  alcun cero,  stava appoggiato a una colonna
    nell'atteggiamento  rispettoso  di  uno  straniero  il  quale   voglia
    dimostrare che,  nonostante la diversità di religione, comprende tutta
    la solenne impostazione della funzione che si sta svolgendo  e,  anzi,
    l'approva. Si avvicinò a passo leggero all'ammalato, gli prese la mano
    libera  sollevandola  dalla  coperta  verde  e,  con le dita sottili e
    bianche, gli tastò il polso con aria pensierosa.
    Fecero bere qualcosa  all'infermo;  vi  fu  attorno  a  lui  un  certo
    movimento, poi ognuno riprese il proprio posto e la funzione continuò.
    Durante   l'interruzione,   Pierre  notò  che  il  principe  Vassilij,
    scostatosi dalla spalliera della sedia,  con l'aria di sapere ciò  che
    faceva   -  e tanto peggio per gli altri se non lo capivano  -  non si
    avvicinò al malato ma, passatogli davanti, raggiunse la maggiore delle
    principessine e con lei si diresse in fondo alla camera,  verso l'alto
    letto dalle cortine di seta.  Di lì, passando da una porticina a muro,
    scomparvero  insieme  ma,   prima  che  l'ufficio   fosse   terminato,
    ritornarono ai loro posti.  Pierre non attribuì a quel fatto, come del
    resto a nessun altro,  alcuna importanza particolare,  dato  che,  una
    volta per tutte,  si era convinto che ciò che avveniva quella sera, in
    quella casa, doveva assolutamente essere così.
    Le note dei canti  religiosi  cessarono,  e  si  udì  la  voce  di  un
    sacerdote  che  si  compiaceva con l'ammalato perché aveva ricevuto il
    Sacramento.  L'infermo giaceva sempre immobile,  come privo  di  vita.
    Attorno a lui tutti si agitarono,  si udirono passi concitati e parole
    appena sussurrate, tra le quali dominavano quelle di Anna Michàjlovna.
    Pierre sentì che essa diceva:
    - Bisognerebbe assolutamente trasportarlo sul letto... qui non può più
    stare...
    I medici, le principessine e la servitù attorniarono il malato in modo
    tale che Pierre non ne vedeva già più la testa giallo-rossastra  dalla
    criniera grigia, la quale, nonostante la vista di tante altre persone,
    gli  era  rimasta  fissa  nella  mente durante tutta la funzione.  Dai
    movimenti prudenti di coloro che circondavano la poltrona, Pierre capì
    che l'ammalato veniva sollevato e trasportato sul letto.
    - Reggiti al mio braccio... se no lo farai cadere...  -  giunse sino a
    lui la voce sommessa e spaventata di uno dei servi.   -   Di  sotto...
    ancora uno...   -  dicevano altre voci,  mentre il calpestio si faceva
    più rapido e i respiri diventavano più affannosi,  come se il peso che
    trasportavano fosse stato superiore alle loro forze.
    I   portatori,   tra  cui  c'era  anche  Anna  Michàjlovna,   giunsero
    all'altezza di Pierre che per un attimo,  tra le  schiene  e  i  colli
    degli uomini, scorse il grosso petto nudo, le larghe spalle del malato
    sollevato  dai  servi  che  lo tenevano sotto le ascelle,  e la grigia
    testa leonina dalla chioma  ricciuta.  Quella  testa,  con  la  fronte
    eccezionalmente  ampia,  gli  zigomi  pronunziati,  la  bocca  bella e
    sensuale,  lo sguardo nobile  e  freddo,  non  era  affatto  deformata
    dall'avvicinarsi  della morte.  Era tale e quale Pierre l'aveva veduta
    tre mesi prima quando il conte lo aveva mandato a Pietroburgo,  ma ora
    quella testa oscillava inerte a ogni passo dei portatori,  e il freddo
    sguardo apatico non sapeva su cosa fermarsi.
    Seguirono alcuni minuti di grande agitazione  attorno  al  letto;  gli
    uomini  che  avevano  trasportato  il  malato  si allontanarono.  Anna
    Michàjlovna toccò un braccio a Pierre e gli disse:
    - "Venez".
    Insieme con lei,  il giovane  si  avvicinò  al  letto  sul  quale,  in
    atteggiamento solenne,  in evidente rapporto con la cerimonia svoltasi
    poco prima,  giaceva il morente,  con il capo tenuto alto da  parecchi
    guanciali.  Le mani erano simmetricamente posate sulla coperta di seta
    verde,  a palme all'ingiù.  Quando Pierre si  avvicinò,  il  conte  lo
    guardò  fisso,  con  uno  di  quegli  sguardi  di  cui non è possibile
    all'uomo comprendere il significato e l'importanza. Quello sguardo non
    significava nulla se non che,  sino  a  quando  si  hanno  gli  occhi,
    bisogna  pur posarli su qualche cosa,  oppure significava troppe cose.
    Pierre  si  fermò,   non  sapendo  che  fare   e   volse   un'occhiata
    interrogativa  alla  sua  guida.  Anna  Michàjlovna gli indicò con gli
    occhi la mano del malato e con le labbra gli fece  capire  che  doveva
    baciarla.  Pierre allora,  tendendo il collo in modo da non toccare la
    coperta,  seguì il consiglio e si chinò sulla mano larga e grossa  del
    conte. Quella mano non trasalì, e non trasalì un solo muscolo del viso
    del morente.  Pierre guardò di nuovo Anna Michàjlovna, chiedendole con
    gli occhi che cosa dovesse fare.  Essa accennò alla poltrona che stava
    accanto  al  letto: Pierre,  ubbidiente,  vi si sedette continuando ad
    interrogare con lo sguardo Anna Michàjlovna,  che gli fece con il capo
    un cenno di approvazione.
    Pierre assunse di nuovo l'atteggiamento ingenuo e simmetrico di statua
    egiziana,  rammaricandosi nel costatare che il suo goffo, grande corpo
    occupasse tanto  posto  e  facendo  tutti  gli  sforzi  possibili  per
    riuscire a sembrare meno grosso. Guardava il conte: questi guardava in
    alto, nel punto in cui poco prima si trovava il viso di Pierre, quando
    egli era in piedi... Anna Michàjlovna dimostrava di essere consapevole
    della commovente importanza di quell'ultimo incontro del figlio con il
    padre.  Esso  si  protrasse  per  due  minuti che a Pierre parvero più
    lunghi di un'ora. A un tratto, i muscoli sporgenti e le rughe del viso
    del conte ebbero un fremito. Quel fremito andò via via aumentando,  la
    bella  bocca  si  torse  (allora soltanto Pierre capì quanto suo padre
    fosse ormai vicino a morire) e dalla bocca  deformata  uscì  un  suono
    rauco e indistinto. Anna Michàjlovna guardò attentamente gli occhi del
    malato  e,  sforzandosi  di capire che cosa volesse,  gli indicava ora
    Pierre, ora il bicchiere, ora sussurrava in tono interrogativo il nome
    del principe Vassilij,  ora la  coperta.  Gli  occhi  e  il  viso  del
    moribondo  esprimevano  l'impazienza.  Fece uno sforzo per guardare il
    domestico che stava ritto e immobile accanto al letto.
    - Forse vuole girarsi sull'altro fianco   -    sussurrò  l'uomo  e  si
    avvicinò  per  voltare  con la faccia alla parete il corpo pesante del
    conte.
    Pierre si alzò per aiutarlo.
    E mentre stavano rigirando il conte, un braccio di lui, rimasto dietro
    il dorso, penzolò inerte,  e l'infermo si sforzò inutilmente di trarlo
    a  sé.  Forse  il conte si accorse dello sguardo sgomento con il quale
    Pierre fissava quel braccio senza vita? O forse qualche altro pensiero
    balenò in quell'attimo supremo alla sua mente?  Fatto si  è  che  egli
    guardò prima quel braccio che non gli obbediva più,  poi l'espressione
    di terrore apparsa sul viso di Pierre,  poi ancora il braccio,  e  sul
    suo volto balenò un sorriso debole e doloroso che non si addiceva alla
    sua  fisionomia e che pareva voler irridere alla sua stessa debolezza.
    Al vedere quel sorriso  inaspettato,  Pierre  sentì  un  sussulto  nel
    petto,  un  pizzicore  nel  naso  e  un velo di lacrime gli offuscò la
    vista.
    L'ammalato, voltato verso il muro, sospirò.
    -  "Il  est  assoupi"    -    disse  Anna  Michàjlovna  a  una   delle
    principessine che si avvicinava per darle il cambio.  -  Andiamo!


    CAPITOLO 21.

    Nella  sala  da  ricevimento  non  c'era ormai più nessuno,  tranne il
    principe Vassilij e la maggiore delle principessine che,  seduti sotto
    il  ritratto  dell'imperatrice Caterina,  parlavano animatamente.  Non
    appena videro Pierre con la sua guida,  tacquero di colpo.  E parve  a
    Pierre che la principessa nascondesse qualcosa e sussurrasse:
    - "Non posso soffrire quella donna...
    -  Katiscia  "a  fait  donner du thé dans le petit salon"  -  disse il
    principe Vassilij ad Anna Michàjlovna.   -   "Allez,  ma  pauvre  Anna
    Michàjlovna,  prenez  quelque  chose,  autrement vous ne suffirez pas"
    [115.  Katiscia ha fatto preparare del tè  nel  salotto.  Andate,  mia
    povera Anna Michàjlovna,  e prendete qualcosa,  altrimenti non potrete
    resistere].
    A Pierre non disse nulla;  si limitò a stringergli la mano.  Pierre  e
    Anna Michàjlovna passarono nel salotto.
    -  "Il  n'y  a  rien qui restaure comme une tasse de cet excellent thé
    russe après une nuit blanche" [116.  Non c'è nulla che  ristori  tanto
    quanto una tazza di questo squisito tè russo,  dopo una notte insonne]
    -  disse il dottor  Lorrain  con  animazione  contenuta,  sorbendo  la
    profumata bevanda da una fine tazza cinese senza manico, ritto davanti
    alla  tavola  sulla  quale erano apparecchiati il servizio per il tè e
    una cena fredda. Attorno alla tavola erano riunite,  per rifocillarsi,
    tutte  le  persone  che  quella  notte  si trovavano in casa del conte
    Bezuchov.  Pierre ricordava perfettamente quel  salottino,  ornato  di
    specchi  e  di tavolinetti.  Durante le feste da ballo organizzate dal
    conte,  lui che non sapeva ballare,  amava rifugiarvisi e osservare le
    signore  che  in eleganti abiti da sera,  con le spalle nude adorne di
    perle  e  di  brillanti,  passavano  attraverso  quella  stanza  e  si
    guardavano  con  compiacenza  negli  specchi  vivamente illuminati che
    riflettevano più volte la loro immagine. Ora quello stesso salotto era
    rischiarato soltanto da due candele, e nella penombra si intravedeva a
    malapena una piccola tavola su cui erano messi in disordine  le  tazze
    del tè e vari piatti,  e le diverse persone lì riunite, tutt'altro che
    festose,  parlavano a voce bassissima,  dimostrando con ogni parola  e
    con  ogni  gesto che nessuno dimenticava ciò che stava accadendo e che
    doveva compiersi nella camera da letto.
    Pierre non toccò cibo,  sebbene avesse fame.  Si volse ancora verso la
    sua guida e vide che essa entrava di nuovo,  in punta di piedi,  nella
    sala di ricevimento,  dove erano rimasti il  principe  Vassilij  e  la
    maggiore  delle  principessine.  Si  disse  ancora  una volta che così
    doveva essere e, dopo aver esitato un momento,  seguì Anna Michàjlovna
    e   la   vide   in   piedi   accanto  alla  principessina.   Parlavano
    sommessamente, con voce concitata.
    - Vi prego, principessa, permettete... io so ciò che bisogna e ciò che
    non bisogna fare  -  diceva  la  principessina,  che  appariva,  molto
    turbata,  come  quando aveva chiuso,  sbattendola,  la porta della sua
    camera.
    - Ma,  cara principessina,   -   replicava  con  ferma  dolcezza  Anna
    Michàjlovna,  trattenendo  la principessina che voleva rientrare nella
    camera da letto  -  non sarà una cosa troppo penosa per il povero zio,
    in un momento in cui ha tanto bisogno di  riposo?  Come  parlargli  di
    interessi  terreni,  in  questo  momento,  quando  la  sua anima è già
    pronta...
    Il principe Vassilij era seduto in poltrona nella sua posa prediletta,
    con  le  gambe  accavallate  l'una  sull'altra.  Le  sue  guance,  che
    apparivano  più  grosse  nella  parte  inferiore,  avevano  frequenti,
    visibili contrazioni ma,  a vederlo,  aveva l'aria di una persona  che
    non si occupasse affatto di ciò che dicevano le due donne.
    -  Via,  mia  buona  Anna Michàjlovna,  lasciate fare a Katiscia.  Voi
    sapete quanto il conte le vuol bene...
    - Io non so neppure ciò che sia scritto in questa carta  -  diceva  la
    principessina,  rivolgendosi  al  principe  Vassilij e indicandogli il
    portafoglio a mosaico che teneva in mano.   -  So soltanto che il vero
    testamento è nella scrivania della sua camera e che questa è una carta
    dimenticata...
    Ella  cercò di aggirare Anna Michàjlovna ma questa,  con un salto,  le
    sbarrò di nuovo il passo.
    - So,  so tutto,  mia cara e  buona  principessina    -    disse  Anna
    Michàjlovna,  afferrando con una mano il portafoglio con tale forza da
    apparire  chiaro  che  non  l'avrebbe   lasciato   facilmente.-   Cara
    principessina, vi prego, vi supplico... abbiate compassione di lui. Ve
    ne scongiuro!
    La principessina taceva. Si udiva soltanto il lieve rumore della lotta
    per  il  portafoglio.  Era  chiaro  che,  se  la  principessina avesse
    parlato,  non avrebbe detto nulla di lusinghiero  sul  conto  di  Anna
    Michàjlovna.  Questa  resisteva con tutte le sue forze ma,  nonostante
    ciò, la sua voce continuava a mantenersi calma e dolce.
    - Pierre, venite qui,  mio caro...  Mi pare che egli non sia di troppo
    in un consiglio di famiglia: non è vero, principe?
    -  Ma  perché  tacete,  "mon  cousin"?    -    gridò  a  un  tratto la
    principessina, in tono così alto da essere udita dalle persone riunite
    nella sala,  che ne furono spaventate.   -    Perché,  dunque,  tacete
    quando  qui  un'intrusa qualsiasi si permette di intervenire e di fare
    scenate sulla soglia della camera di  un  moribondo?  Intrigante!    -
    esclamò con voce sibilante e maligna,  tirando a sé il portafoglio con
    tutta la sua forza,  ma Anna Michàjlovna fece qualche  passo  per  non
    lasciare la presa e lo afferrò con l'altra mano.
    -  Oh!    -  esclamò il principe Vassilij,  in tono di rimprovero e di
    stupore. E si alzò.  -  "C'est ridicule, voyons!" [117. Andiamo, è una
    cosa ridicola!]. Smettetela, via, smettetela!
    La principessina lasciò il portafoglio.
    - Anche voi!  -  ordinò il principe. Ma Anna Michàjlovna non gli diede
    ascolto.
    - Lasciatelo,  vi dico!  Assumo io l'incarico.  Andrò dal conte  e  lo
    interrogherò io stesso... Ne ho abbastanza di tutto questo!
    - "Mais,  mon prince",  -  ribatté Anna Michàjlovna  -  lasciategli un
    momento di pace dopo che  ha  ricevuto  un  così  solenne  Sacramento.
    Suvvia,  Pierre,  dite  anche  voi  la  vostra  opinione  -  aggiunse,
    rivolgendosi al giovane che si avvicinava  e  guardava  stupefatto  il
    viso  della  principessina  dall'espressione  cattiva  e priva di ogni
    dignità, e le guance frementi del principe Vassilij.
    - Badate che sarete responsabile di tutte le conseguenze  -   dichiarò
    il  principe  Vassilij  in tono severo.   -  Voi non sapete quello che
    fate.
    - Infame donna!   -  gridò la principessina,  slanciandosi  con  gesto
    inaspettato   contro  Anna  Michàjlovna  e  strappandole  di  mano  il
    portafoglio.
    Il principe Vassilij abbassò il capo e spalancò le braccia.
    In quel momento la porta, quella terribile porta che Pierre aveva così
    a lungo guardato e che si apriva così silenziosamente, si spalancò con
    fracasso  e  urtò  contro  la  parete.   Sulla  soglia   comparve   la
    principessina secondogenita congiungendo le mani.
    -  Ma  che fate qui?   -  gridò disperata.   -  "Il s'en va et vous me
    laissez seule!" [118. Egli sta morendo e voi mi lasciate sola!].
    La sorella maggiore lasciò cadere il portafoglio.  Anna Michàjlovna si
    chinò  rapidamente,  lo  agguantò  ed  entrò  di corsa nella camera da
    letto.  La principessina e il principe Vassilij,  dopo un  momento  di
    sorpresa,  si  riebbero  e  la  seguirono in fretta.  Trascorsi alcuni
    minuti,  la principessina,  con il viso  pallido  e  tirato  riapparve
    mordendosi  il  labbro  inferiore.  Alla  vista  di Pierre,  quel viso
    assunse un'espressione di collera incontenibile.
    - Rallegratevi, ora!  -  disse.  -  Era questo che aspettavate...
    E, singhiozzando,  si coprì il viso con il fazzoletto e fuggì di corsa
    dalla  stanza.  Subito  dopo  comparve  anche  il  principe  Vassilij.
    Barcollando, si avvicinò al divano sul quale era seduto Pierre e vi si
    abbandonò,  coprendosi gli occhi con  le  mani.  Pierre  notò  che  il
    principe era pallidissimo e che la mascella inferiore tremava come per
    un attacco di febbre.
    - Ah, mio caro!  -  esclamò, stringendo un gomito a Pierre e nella sua
    voce  vibrava un tono di sincera dolcezza,  quale il giovane non aveva
    mai avvertito in lui.   -  Quanto  peccato,  quanta  menzogna  c'è  in
    noi... e per che cosa? Io ho quasi sessant'anni, amico mio e ormai per
    me...  Tutto  finisce  con  la  morte,  tutto...  La  morte è una cosa
    orribile...  -  E si mise a piangere.
    Ultima a uscire fu Anna Michàjlovna. Si avvicinò lentamente a Pierre.
    - Pierre!  -  esclamò.
    Pierre le rivolse uno sguardo interrogativo.  Essa baciò in fronte  il
    giovane,  bagnandogli  il  viso  di  lacrime.  Tacque un istante e poi
    mormorò:
    - E' spirato...
    Pierre la fissava attraverso le lenti.
    - "Allons, je vous reconduirai...  Tâchez de pleurer.  Rien ne soulage
    comme  les  larmes"  [119.  Andiamo,  vi  accompagnerò...  Cercate  di
    piangere. Non v'è nulla che dia sollievo quanto le lacrime].
    Lo accompagnò nel salotto semibuio,  e Pierre fu contento che  nessuno
    potesse  vederlo in viso.  Anna Michàjlovna lo lasciò e,  quando fu di
    ritorno,  lo trovò profondamente addormentato,  con le mani incrociate
    sotto la testa.
    Il mattino seguente, Anna Michàjlovna disse a Pierre:
    - "Oui,  mon cher,  c'est une grande perte pour nous tous. Je ne parle
    pas de vous. Mais Dieu vous soutiendra;  vous êtes jeune et vous voilà
    à la tête d'une immense fortune, je l'espère. Le testament n'a pas été
    encore  ouvert.  Je  vous  connais  assez pour savoir que cela ne vous
    tournera pas la tête,  mais cela vous impose des devoirs,  et il  faut
    être homme [120.  Sì, mio caro, è una grave perdita per noi tutti. Non
    parlo di voi,  si capisce,  ma Iddio vi darà forza.  Siete giovane  ed
    entrate  in  possesso  di  una  immensa fortuna.  Almeno lo spero.  Il
    testamento non è stato ancora aperto. Vi conosco abbastanza per sapere
    che la ricchezza non vi farà perdere la testa,  ma essa vi imporrà dei
    doveri e bisogna mostrarsi uomo].
    Pierre non disse nulla.
    - "Peut-être plus tard je vous dirai,  mon cher, que si je n'avais pas
    été là, Dieu sait ce qui serait arrivé!  Vous savez,  mon oncle avant-
    hier encore me promettait de ne pas oublier Borìs.  Mais il n'a pas eu
    le temps. J'espère, mon cher ami, que vous remplirez le désir de votre
    père" [121. Forse, più tardi, vi dirò,  mio caro,  che se io non fossi
    stata qui,  Dio sa che cosa sarebbe accaduto.  Voi sapete che mio zio,
    ancora ieri l'altro,  mi promise i non dimenticare  Borìs.  Ma  gli  è
    mancato il tempo.  Spero,  amico mio, che realizzerete il desiderio di
    vostro padre].
    Pierre non capiva nulla; in silenzio, arrossendo timidamente, guardava
    Anna Michàjlovna. Dopo aver parlato con Pierre,  ella tornò dai Rostòv
    e  andò  a  letto.  Raccontò  poi  agli amici e a tutti i conoscenti i
    particolari della morte del conte Bezuchov.  Diceva che il  conte  era
    morto  come  lei  stessa  avrebbe  desiderato  morire,  che la fine di
    quell'uomo era  stata  non  solo  commovente,  ma  edificante,  e  che
    l'ultimo  colloquio  tra  padre  e  figlio era stato emozionante a tal
    punto che essa non poteva ripensarci senza piangere.  Aggiunse che non
    sapeva chi si fosse comportato meglio in quel momento terribile: se il
    padre,  che nell'attimo supremo si era ricordato di tutto e di tutti e
    aveva detto al figlio parole veramente toccanti,  o Pierre che era una
    pena  guardarlo,  tanto  appariva abbattuto ma che,  nonostante tutto,
    aveva cercato di nascondere il proprio dolore per  non  affliggere  il
    padre morente.
    - "C'est pénible,  mai cela fait du bien;  ca élève l'âme, de voir des
    hommes comme le vieux comte et son digne fils" [122.  E' penoso,  ma è
    una cosa che fa bene!  E' edificante per l'anima vedere uomini come il
    vecchio conte e il suo degno figliuolo]  diceva a tutti. Non giudicava
    l'atteggiamento della principessina e del  principe  Vassilij,  ma  lo
    descriveva bisbigliando, sotto il suggello del più assoluto segreto.


    CAPITOLO 22.

    A   Lissia-Gori,   la   proprietà   del  principe  Nikolàj  Andréevic'
    Bolkonskij,  si attendeva da un giorno all'altro l'arrivo del  giovane
    principe  Andréj e della principessa;  ma l'attesa non turbava affatto
    l'ordine rigoroso secondo il quale si svolgeva  la  vita  del  vecchio
    principe.
    Il  generale in capo,  principe Nikolàj Andréevic',  soprannominato in
    società "le roi de Prusse", dal tempo in cui, sotto Paolo Primo (123),
    era stato relegato in campagna,  non  aveva  più  abbandonato  la  sua
    proprietà,  dove  viveva,  senza mai allontanarsene,  con la figliuola
    principessa Màrija e la damigella di compagnia di lei,  "mademoiselle"
    Bourienne.  Sebbene,  con  l'inizio  del nuovo regno,  gli fosse stato
    concesso il  permesso  di  rientrare  nella  capitale,  egli  continuò
    ugualmente a vivere in campagna, dicendo che, se qualcuno avesse avuto
    bisogno  di lui,  poteva benissimo percorrere le centocinquanta miglia
    per raggiungerlo e che, per conto suo, non aveva bisogno di nulla e di
    nessuno.
    Asseriva che i vizi umani avevano soltanto  due  fonti:  l'ozio  e  la
    superstizione   e   che   due   sole  erano  le  virtù:  l'attività  e
    l'intelligenza. Si occupava personalmente dell'educazione della figlia
    e,  per sviluppare in lei quelle due importanti  virtù,  le  impartiva
    lezioni  di algebra e di geometria e le regolava la vita con una serie
    di continue occupazioni.  Egli stesso,  del resto,  non stava  mai  in
    ozio:  ora  scriveva  le  sue  memorie,   ora  risolveva  problemi  di
    matematica trascendentale,  ora faceva tabacchiere al tornio,  ora  si
    occupava  del  giardino  e  sorvegliava  affinché  i  lavori nella sua
    proprietà  non  subissero  interruzioni.   Poiché  riteneva   che   la
    condizione principale di ogni attività è l'ordine, quest'ordine, nella
    sua  vita,  era spinto sino all'estremo.  I pasti si svolgevano sempre
    con il medesimo cerimoniale e avevano luogo non solo alla stessa  ora,
    ma addirittura allo stesso minuto. Con le persone che lo circondavano,
    da sua figlia ai domestici,  il principe era rigido ed esigentissimo e
    così,  pur non essendo cattivo,  suscitava un rispetto pieno di paura,
    quale non avrebbe suscitato il più crudele degli uomini. Sebbene fosse
    a  riposo  e  non  avesse ormai più alcuna autorità negli affari dello
    stato,  ogni governatore della provincia in  cui  si  trovava  la  sua
    proprietà  riteneva  suo  dovere  recarsi  a  fargli  visita  e,  come
    l'architetto,  il  giardiniere  o  la  principessina  Màrija,   doveva
    aspettare  nella  grande  sala  di  servizio  l'ora in cui il principe
    usciva.  E tutti coloro che aspettavano in quella  sala  provavano  lo
    stesso  sentimento  di rispetto e di timore allorché si apriva l'alta,
    massiccia porta dello studio e compariva  sulla  soglia,  in  parrucca
    incipriata, la piccola figura del vecchio, dalle mani secche e minute,
    dalle  sopracciglia  grigie e cadenti che,  quando egli si aggrottava,
    velavano il bagliore dello sguardo intelligente, vivido, giovanile.
    Nel giorno dell'arrivo degli sposi, la principessina Màrija entrò come
    al solito nella vasta sala di servizio all'ora fissata per  il  saluto
    mattutino al padre;  si fece il segno della croce e recitò mentalmente
    la preghiera consueta.  Ogni mattina ella entrava in quella  stanza  e
    ogni  mattina  ella  pregava  affinché  il  quotidiano incontro con il
    principe avvenisse senza incidenti.
    Il vecchio domestico in parrucca,  che stava seduto nella  stanza,  si
    alzò lentamente e a voce bassa annunziò:
    - Potete favorire.
    Di là dall'uscio si udiva il rumore ritmico del tornio in funzione. La
    principessina  spinse  la porta che si aprì silenziosamente e si fermò
    sulla soglia.  Il principe stava  lavorando  al  tornio  e  dopo  aver
    rivolto uno sguardo alla figlia, proseguì nella sua occupazione.
    La vastissima stanza era piena di oggetti che, evidentemente, venivano
    usati  di  continuo.  L'ampio  tavolo  sul  quale erano posati libri e
    disegni,  il grande scaffale a vetri con  le  chiavi  agli  sportelli,
    l'alto  leggìo  per  scrivere  in  piedi  e  sul  quale si scorgeva un
    quaderno aperto, il tornio attorno al quale erano ammucchiati utensili
    e i trucioli sparsi qua e là,  tutto stava a dimostrare  una  continua
    varia  e intelligente attività.  I movimenti del piccolo piede calzato
    di uno stivaletto tartaro ricamato d'argento,  la pressione della mano
    magra,  dalle vene sporgenti, rivelavano che il principe conservava la
    forza di una vecchiaia sana e robusta.  Dopo aver fatto compiere  alla
    ruota   alcuni   giri,   egli  sollevò  il  piede  dal  pedale,   pulì
    accuratamente la lama e la ripose in una custodia di cuoio  appesa  al
    tornio  e,  avvicinatosi al tavolo,  chiamò a sé la figlia.  Non aveva
    l'abitudine  di  benedire  i  suoi  figli,   sicché,   offrendo   alla
    principessina Màrija la guancia ispida, non ancora rasata, le disse in
    tono severo, ma nello stesso tempo premuroso e tenero:
    - Stai bene? Allora vieni e siediti.
    Prese il quaderno di geometria,  scritto di suo pugno e, con un piede,
    avvicinò al tavolo la sua poltrona.
    - Per domani!  -  disse, cercando rapidamente una pagina e facendo con
    l'unghia un segno da un paragrafo all'altro.
    La principessina si chinò verso il tavolo e guardò il quaderno.
    - Aspetta,  c'è una lettera per te  -  disse a un tratto  il  vecchio,
    traendo  dalla  tasca  appesa  al tavolo una busta vergata da una mano
    femminile e gettandola davanti alla figlia.
    Il viso della principessina,  alla vista della lettera,  si  coprì  di
    chiazze rosse. La prese in fretta e si accinse ad aprirla.
    - E' di Eloisa?  (124)  -  chiese il vecchio con un freddo sorriso che
    scoprì la dentatura giallastra, ma ancora robusta.
    - Sì,  è di Julie  -   rispose  la  figlia,  guardando  la  lettera  e
    sorridendo timidamente.
    - Lascerò passare altre due lettere,  ma leggerò la terza  -  dichiarò
    il vecchio.  -  Temo che vi scriviate molte sciocchezze.
    - Leggete anche questa,  "mon père"   -    rispose  la  principessina,
    arrossendo ancora di più e porgendogli la lettera.
    - La terza, ho detto la terza!  -  replicò il principe, respingendo la
    busta e posando sul tavolo il quaderno pieno di figure geometriche.  -
    Dunque,  signorina...    -   cominciò il vecchio,  curvandosi verso la
    figlia e appoggiando una mano  sulla  spalliera  della  sedia  da  lei
    occupata,  cosicché ella si sentì avvolta da ogni parte da quell'odore
    acuto di vecchio e di tabacco,  particolare a suo padre,  e a lei  ben
    noto  da  molto  tempo.   -  Dunque,  signorina: questi triangoli sono
    simili: osserva l'angolo A B C...
    La principessina guardava con  sgomento  gli  occhi  scintillanti  del
    padre;  le  chiazze rosse si diffondevano sul viso;  si vedeva che non
    capiva nulla e che  il  timore  le  avrebbe  impedito  di  seguire  le
    ulteriori  spiegazioni del padre,  per quanto chiare potessero essere.
    Era colpa del maestro oppure dell'alunna?  Fatto si è che ogni  giorno
    si  ripeteva la stessa cosa: le si intorbidiva la vista,  non riusciva
    più né a vedere né a sentire,  si sentiva  soltanto  addosso  il  viso
    asciutto  del  padre  severo,  ne  avvertiva  il respiro e l'odore,  e
    pensava  soltanto  al  momento  di  poter  uscire  dallo  studio   per
    ritornarsene in camera sua a risolvere in libertà il problema.
    Il  vecchio  andava in collera,  moveva avanti e indietro,  facendo un
    gran rumore,  la poltrona su cui stava seduto,  cercava inutilmente di
    non riscaldarsi troppo ma,  quasi ogni volta, prorompeva in ingiurie e
    sbatteva via il quaderno.
    La principessina sbagliò la risposta.
    - Ecco, sei proprio una stupida!  -  gridò il principe, respingendo il
    quaderno e voltandosi rapidamente; ma subito dopo si alzò,  camminò su
    e  giù  per  la  stanza,  passò una mano sui capelli della figlia e si
    rimise a sedere riprendendo la lezione.
    - Così non va, principessina, non va!  -  disse allorché la figliuola,
    dopo aver chiuso e preso il quaderno  con  la  lezione  assegnata,  si
    preparava  a  uscire.   -  La matematica è una grande cosa,  signorina
    mia.  E io non voglio che tu sia simile alle nostre  stupide  signore.
    Abbi  pazienza,  e la matematica ti piacerà.  Allora non sarai più una
    scioccherella...  -  E le accarezzò il viso.
    La fanciulla fece per avviarsi verso la porta, ma egli la fermò con un
    gesto e prese dallo scrittoio un libro nuovo, ancora intonso.
    - Eccoti ancora non so che "Chiave del mistero" (125): te lo manda  la
    tua Eloisa.  E' un libro religioso, e io non mi occupo della religione
    degli altri.  Gli ho dato una occhiata.  Prendilo...  E ora  va',  va'
    pure.
    Le batté una mano sulla spalla e chiuse egli stesso la porta dietro di
    lei.
    La  principessina  Màrija tornò nella sua stanza con quell'espressione
    triste e spaventata che di rado abbandonava  il  suo  viso  sparuto  e
    privo  di grazia,  rendendolo ancora più brutto.  Sedette davanti allo
    scrittoio su cui erano sparsi ritratti in miniatura, quaderni e libri.
    La principessina era tanto disordinata quanto il padre era ordinato  e
    preciso.  Depose il quaderno di geometria e con impazienza dissuggellò
    la lettera.  Era della sua più cara  amica  d'infanzia,  quella  Julie
    Karagina che abbiamo conosciuto alla festa in casa Rostòv.
    Ecco che cosa scriveva Julie:
    "Chère  et  excellente  amie,  quelle chose terrible et effrayante que
    l'absence!  J'ai beau me dire que la moitié de mon existence et de mon
    bonheur  est  en  vous,  que  malgré la distance qui nous sépare,  nos
    coeurs sont unis par des  liens  indissolubles;  le  mien  se  révolte
    contre  la  destinée,  et  je  ne  puis,  malgré  les  plaisirs et les
    distractions qui m'entourent,  vaincre une certaine  tristesse  cachée
    que  je ressens au fond du coeur depuis notre séparation.  Pourquoi ne
    sommes-nous pas réunies,  comme cet été,  dans votre grand cabinet sur
    le canapé bleu, le canapé a confidences? Pourquot ne puis-je, comme il
    y  a trois mois,  puiser de nouvelles forces morales dans votre regard
    si doux, si calme et si pénétrant,  regard que j'aimais tant et que je
    crois voir devant moi,  quand je vous écris?" [126.  "Mia cara, ottima
    amica,  quale cosa terribile e spaventosa è la lontananza!  Per quanto
    io  mi  dica  che  la metà della mia vita e della mia felicità sono in
    voi,  che malgrado la distanza che ci separa i nostri cuori sono uniti
    da  legami indissolubili,  il mio si ribella contro il destino e,  pur
    vivendo tra mille divertimenti,  non posso vincere una vaga  tristezza
    che avverto in fondo al cuore da quando ci siamo separate.  Perché non
    siamo ancora insieme, come la scorsa estate,  nel vostro vasto studio,
    sul divano azzurro,  il divano delle confidenze? Perché non mi è dato,
    come tre mesi or sono,  di attingere nuove  forze  morali  nel  vostro
    sguardo  così  dolce,  così  tranquillo e penetrante,  uno sguardo che
    amavo profondamente e che mi sembra di vedere mentre vi scrivo?"].
    Letta la lettera sino a questo punto,  la principessina Màrija sospirò
    e  si  guardò  nello  specchio di un "armoire" che si trovava alla sua
    destra.  Lo specchio le rimandò l'immagine di  un  corpo  sgraziato  e
    mingherlino e di un viso smunto e non bello. Gli occhi, sempre tristi,
    guardavano  ora  con  espressione  particolarmente  sconsolata  la sua
    immagine nello specchio.  "Julie mi adula",  pensò la principessina e,
    voltatasi,  riprese la lettura.  Julie, però, non adulava l'amica: gli
    occhi della principessina  Màrija,  grandi,  profondi,  luminosi,  che
    pareva  talvolta mandassero raggi di una calda luce,  erano così belli
    che  molto  spesso,  nonostante  la  bruttezza  del  viso,  erano  più
    affascinanti di qualunque bellezza.  Ma la principessina non aveva mai
    veduto la espressione dei propri  occhi,  quell'espressione  che  essi
    assumevano allorché ella non pensava a se stessa. Come accade a tutti,
    non  appena  essa  si guardava in uno specchio,  il suo volto appariva
    brutto e teso in modo innaturale. Continuò a leggere:

    "Tout Moscou ne parle que guerre.  L'un de mes deux frères est déjà  à
    l'étranger,  l'autre  est  avec  la Garde qui se met en marche vers la
    frontière.  Notre cher empereur a quitté Pétersbourg et,  à  ce  qu'on
    prétend, compte lui-même exposer sa précieuse existence aux chances de
    la guerre. Dieu veuille que le monstre corsicain, qui détruit le repos
    de  l'Europe,  soit terrassé par l'ange que le Tout-Puissant,  dans Sa
    miséricorde,  nous a donné pour souverain.  Sans parler de mes frères,
    cette guerre m'a privé d'une relation des plus chères à mon coeur.  Je
    parle du jeune Nicolas  Rostov,  qui  avec  son  enthousiasme  n'a  pu
    supporter  l'inaction  et  a  quitté l'université pour aller s'enrôler
    dans l'armée. Eh bien, chère Marie,  je vous avouerai que,  malgré son
    extrême jeunesse,  son départ pour l'armée a été un grand chagrin pour
    moi. Le jeune homme, dont je vous parlais cet été, a tant de noblesse,
    de véritable jeunesse,  qu'on rencontre si rarement dans le siècle  où
    nous  vivons  parmi nos vieillards de vingt ans.  Il a surtout tant de
    franchise et de coeur.  Il est  tellement  pur  et  poétique  que  mes
    relations avec lui, quelque passagères qu'elles fussent, ont été l'une
    des  plus  douces  jouissances  de  mon pauvre coeur,  qui a déjà tant
    souffert!  Je vous raconterai un jour nos adieux et tout ce qui  s'est
    dit en partant.  Tout cela est encore trop frais. Ah! chère amie, vous
    êtes heureuse de ne pas connaître ces jouissances  et  ces  peines  si
    poignantes.   Vous   êtes   heureuse,   puisque   les  dernières  sont
    ordinairement les plus fortes!  Je sais fort bien que le comte Nicolas
    est  trop  jeune pour pouvoir jamais devenir pour moi quelque chose de
    plus qu'un ami, mais cette douce amitié, ces relations si poétiques et
    si pures ont été un besoin pour mon coeur. Mais n'en parlons plus.  La
    grande  nouvelle  du  jour qui occupe tout Moscou est la mort du vieux
    comte  Bezouchoff,  et  son  héritage.   Figurez-vous  que  les  trois
    princesses n'ont recu que très peu de chose, le prince Basile rien, et
    que  c'est  M.  Pierre qui a tout hérité et qui par-dessus le marché a
    été reconnu pour fils légitime,  par conséquent  comte  Bezouchoff  et
    possesseur  de  la plus belle fortune de la Russie.  On prétend que le
    prince Basile a joué un très vilain rôle dans toute cette histoire  et
    qu'il est reparti tout penaud pour Pétersbourg.
    "Je  vous  avoue que je comprends très peu toutes ces affaires de legs
    et de testaments; ce que je sais,  c'est que depuis que le jeune homme
    que  nous  connaissions  tous sous le nom de M.  Pierre tout court est
    devenu comte Bezouchoff  et  possesseur  de  l'une  des  plus  grandes
    fortunes de la Russie, je m'amuse fort à observer le changement de ton
    et  de  manières  des  mamans  accablées  de  filles  à  marier et des
    demoiselles  elles-mêmes  à  l'égard  de  cet   individu,   qui,   par
    parenthèse,  m'a  paru toujours être un pauvre sire.  Comme on s'amuse
    depuis deux ans à me donner des promis que je ne connais pas  le  plus
    souvent,   la  chronique  matrimoniale  de  Moscou  me  fait  comtesse
    Bezouchoff.  Mais vous sentez bien que je ne me soucie nullement de le
    devenir.  A  propos  de mariage,  savez-vous que tout dernièrement "la
    tante en général", Anna Michàjlovna,  m'a confié sous le sceau du plus
    grand secret un projet de mariage pour vous? Ce n'est ni plus ni moins
    que  le  fils du prince Basile,  Anatole,  qu'on voudrait ranger en le
    mariant à une personne née riche et  distinguée,  et  c'est  sur  vous
    qu'est tombé le choix des parents. Je ne sais comment vous envisagerez
    la  chose,  mais j'ai cru de mon devoir de vous en avertir.  On le dit
    très beau et très mauvais sujet;  c'est tout ce que j'ai pu savoir sur
    son compte.
    "Mais assez de bavardage comme cela.  Je finis mon second feuillet, et
    maman me tait chercher pour aller dîner chez les Apraksines.  Lisez le
    livre  mystique  que  je  vous  envoie  et  qui fait fureur chez nous.
    Quoiqu'il y ait des choses, dans ce livre, difficiles à atteindre avec
    la faible conception humaine, c'est un livre admirable dont la lecture
    calme et élève l'âme. Adieu. Mes respects à monsieur votre père et mes
    compliments à Mlle Bourienne. Je vous embrasse comme je vous aime.
    Julie
    "P.S.  Donnez-moi des nouvelles de votre  frère  et  de  sa  charmante
    petite femme".
    [126.  "Tutta Mosca non parla che di guerra. Uno dei miei due fratelli
    è già all'estero, l'altro è con la Guardia, che sta per marciare verso
    la frontiera. Il nostro amato imperatore ha lasciato Pietroburgo e,  a
    quanto  si  dice,  pare  che  voglia egli pure esporre la sua preziosa
    esistenza ai casi della guerra.  Voglia Iddio che il mostro còrso  che
    distrugge   la   pace   dell'Europa   sia  atterrato  dall'angelo  che
    l'Onnipotente,  nella  Sua  infinita  misericordia,  ci  ha  dato  per
    sovrano.  Per  non  parlare  dei  miei  fratelli,  questa guerra mi ha
    privato di una delle conoscenze più  care  al  mio  cuore.  Alludo  al
    giovane Nikolàj Rostòv,  il quale,  pieno di entusiasmo com'è,  non ha
    saputo sopportare l'inattività e ha lasciato l'università  per  andare
    ad arruolarsi nell'esercito.  Vi confesso,  cara Màrija,  che, sebbene
    sia tanto giovane,  la sua partenza per l'esercito è stata per  me  un
    grande dolore.  Il giovane di cui già vi ho parlato l'estate scorsa, è
    così nobile,  ha in sé tanta vera giovinezza,  di quella che si  trova
    ormai  raramente  in  questo  secolo  in cui viviamo tra dei vecchi di
    vent'anni.  E,  soprattutto,  è dotato di tanta franchezza e di  tanto
    cuore,  è così puro e così ricco di poesia, che la mia breve relazione
    con lui è stata una delle gioie più dolci del mio povero cuore, che ha
    già tanto sofferto!  Vi racconterò un giorno il nostro addio  e  tutto
    ciò  che  ci  siamo detti nel separarci.  Adesso è ancora tutto troppo
    recente. Ah,  cara amica.  felice voi che non conoscete queste gioie e
    queste  pene così profonde!  Felice voi perché le pene sono per solito
    più forti delle gioie!  So benissimo che il  conte  Nikolàj  è  troppo
    giovane  per  poter  essere  per  me qualcosa di più che un amico,  ma
    questa dolce amicizia e i nostri rapporti tanto poetici e  tanto  puri
    erano un vero bisogno del mio cuore.  Ma non parliamone più. La grande
    notizia del giorno, della quale tutta Mosca si occupa,  è quella della
    morte  del vecchio conte Bezuchov e dell'eredità che egli ha lasciato.
    Figuratevi che le tre principessine hanno  avuto  pochissimo,  che  il
    principe  Vassilij  non  ha  avuto nulla e chi ha ereditato tutto è il
    signor Pierre che,  per  giunta,  è  stato  riconosciuto  come  figlio
    legittimo  e  pertanto  è diventato conte Bezuchov e padrone della più
    cospicua  ricchezza  di  tutta  la  Russia.  Dicono  che  il  principe
    Vassilij,   in  tutta  questa  faccenda,   abbia  recitato  una  parte
    antipatica e che sia partito per Pietroburgo scornato e afflitto.
    "Vi confesso che in tutte queste faccende di legati e di testamenti io
    ci capisco assai poco: so soltanto che da  quando  quel  giovane,  che
    tutti  conoscevamo  con  il semplice nome di Pierre,  è divenuto conte
    Bezuchov e padrone di una delle  maggiori  fortune  della  Russia,  mi
    diverto  un  mondo  a osservare il cambiamento del tono e del contegno
    delle mamme cariche di figlie da marito,  e  delle  signorine  stesse,
    verso  quell'individuo che,  tra parentesi,  a me è sempre sembrato un
    povero diavolo.  Siccome,  da  due  anni  a  questa  parte,  molti  si
    divertono  ad attribuirmi dei fidanzati che,  per la maggior parte dei
    casi,  non conosco neppure,  così adesso la  cronaca  matrimoniale  di
    Mosca mi fa già contessa Bezuchov.  Ma voi capite benissimo che io non
    penso affatto a diventarlo.  A proposito di matrimoni,  sapete che  la
    "zia di tutti",  Anna Michàjlovna,  mi ha confidato, sotto il suggello
    dello strettissimo segreto,  un progetto di  matrimonio  per  voi?  Si
    tratta nientemeno che del figlio del principe Vassilij,  Anatolij, che
    vorrebbero  sistemare  dandogli  in  moglie  una  signorina  ricca   e
    distinta,  e la scelta dei genitori è caduta proprio su di voi. Non so
    cosa penserete della cosa,  ma ho  creduto  mio  dovere  avvertirvene.
    Dicono  che  sia molto bello,  ma molto scapestrato: è tutto quanto ho
    potuto sapere sul suo conto.
    "Ma basta con le chiacchiere. Sono già alla fine del secondo foglio, e
    la mamma mi fa chiamare per andare a pranzo dagli Apraksin. Leggete il
    libro mistico che vi spedisco e che  qui  da  noi  ottiene  un  enorme
    successo. Sebbene vi siano cose difficili da comprendere per il debole
    intelletto  umano,  è un libro veramente meraviglioso,  la cui lettura
    consola ed eleva l'anima. Addio. I miei ossequi al vostro signor padre
    e molti cordiali saluti a "mademoiselle" Bourienne.  Vi abbraccio  con
    tutto il mio affetto.
    Julie
    P.S:  Datemi  notizie  di  vostro  fratello  e  della  sua incantevole
    mogliettina"].

    La principessina rimase un momento pensierosa e sorrise, mentre il suo
    volto, illuminato dagli occhi radiosi, si trasformò completamente; poi
    si alzò di scatto, si accostò con il suo passo pesante allo scrittoio,
    prese un foglio  di  carta  e  cominciò  a  tracciare  rapidamente  la
    risposta all'amica. Eccola:

    "Chère  et  excellente  amie,  votre lettre du 13 m'a causé une grande
    joie. Vous m'aimez donc toujours, ma poétique Julie.  L'absence,  dont
    vous  dites tant de mal,  n'a donc pas eu son influence habituelle sur
    vous.  Vous vous plaignez de l'absence: que devrais-je  dire  moi,  si
    j'osais  me plaindre,  privée de tous ceux qui me sont chers?  Ah,  si
    nous n'avions pas la religion pour nous consoler,  la vie serait  bien
    triste!  Pourquoi  me  supposez-vous  un  regard  sévère quand vous me
    parlez de votre affection pour le jeune homme?  Sous ce rapport je  ne
    suis rigide que pour moi.  Je comprends ces sentiments chez les autres
    et si je ne puis les approuver,  ne les ayant jamais ressentis,  je ne
    les condanne pas. Il me paraît seulement que l'amour chrétien, l'amour
    du prochain, l'amour pour nos ennemis est plus méritoire, plus doux et
    plus beau que ne le sont les sentiments que peuvent inspirer les beaux
    yeux  d'un  jeune  homme  à  une jeune fille poétique et aimante comme
    vous.
    "La nouvelle de la mort du comte Bezouchoff nous  est  parvenue  avant
    votre  lettre,  et mon père en a été très affecté.  Il dit que c'était
    l'avant-dernier représentant du grand siècle,  et qu'à  présent  c'est
    son  tour;  mais  qu'il  fera son possible pour que son tour vienne le
    plus tard possible. Que Dieu nous garde de ce terrible malheur!  Je ne
    puis  partager  votre opinion sur Pierre que j'ai connu enfant.  Il me
    paraissait toujours avoir un coeur excellent,  et c'est la qualité que
    j'estime le plus dans les gens. Quant à son héritage et au rôle qu'y a
    joué le prince Basile, c'est bien triste pour tous les deux. Ah! chère
    amie,  la  parole  de  notre  divin  Sauveur  qu'il est plus aisé à un
    chameau de passer par le trou d'une aiguille,  qu'il  ne  l'est  à  un
    riche d'entrer dans le royaume de Dieu,  cette parole est terriblement
    vraie;  je plains le prince Basile et  je  regrette  encore  davantage
    Pierre.  Si  jeune  et  accablé  de cette richesse,  que de tentations
    n'aura-t-il pas à subir!  Si on me demandait ce que je  désirerais  le
    plus  au  monde  ce  serait  d'être plus pauvre que le plus pauvre des
    mendiants. Mille grace, chère amie, pour l'ouvrage que vous m'envoyez,
    et qui fait si grande fureur chez vous.  Cependant,  puisque  vous  me
    dites  qu'au  milieu de plusieurs bonnes choses il y en a d'autres que
    la faible conception humaine ne peut atteindre,  il  me  paraît  assez
    inutile de s'occuper d'une lecture inintelligible,  qui par là même ne
    pourrait être d'aucun fruit.  Je n'ai jamais pu comprendre la  passion
    qu'ont   certaines   personnes  de  s'embrouiller  l'entendement,   en
    s'attachant à des livres mystiques,  qui n'élèvent que des doutes dans
    leurs esprits,  exaltent leur imagination et leur donnent un caractère
    d'exagération tout à fait contraire à la simplicité chrétienne. Lisons
    les Apôtres et l'Evangile.  Ne cherchons pas à pénétrer ce que ceux-là
    renferment  de  mystérieux,  car,  comment  oserions-nous,  misérables
    pécheurs que nous sommes,  prétendre à nous initier dans  les  secrets
    terribles  et  sacrés  de  la Providence,  tant que nous portons cette
    dépouille charnelle,  qui élève  entre  nous  et  l'éternel  un  voile
    impénétrable?  Bornons-nous  donc à étudier les principes sublimes que
    notre divin  Sauveur  nous  a  laissé  pour  notre  conduite  ici-bas;
    cherchons  à  nous  y  conformer et à les suivre,  persuadons-nous que
    moins nous donnons d'essor à notre faible esprit humain et plus il est
    agréable à Dieu,  qui rejette toute science ne venant pas de Lui;  que
    moins  nous  cherchons  à  approfondir ce qu'il Lui a plu de dérober à
    notre connaissance,  et plutôt Il nous en accordera la découverte  par
    Son divin Esprit.
    "Mon  père  ne m'a pas parlé du prétendant,  mais il m'a dit seulement
    qu'il a recu une lettre et attendait une visite du prince Basile. Pour
    ce qui est du projet de mariage qui me regarde,  je vous dirai,  chère
    et  excellente amie,  que le mariage,  selon moi,  est une institution
    divine à laquelle il faut se conformer.  Quelque pénible que cela soit
    pour moi,  si le Tout-puissant m'impose jamais les devoirs d'épouse et
    de mère,  je tâcherai de les remplir aussi fidèlement que je  pourrai,
    sans  m'inquiéter  de  l'examen  de  mes sentiments à l'égard de celui
    qu'il me donnera pour époux.
    "J'ai recu une lettre de mon frère qui m'annonce son arrivée  à  Lisie
    Gori avec sa femme.  Ce sera une joie de courte durée,  puisqu'il nous
    quitte pour prendre part à cette malheureuse guerre,  à laquelle  nous
    sommes  entraînés  Dieu  sait comment et pourquoi.  Non seulement chez
    vous,  au centre des affaires et du monde,  on ne parle que de guerre,
    mais  ici,  au  milieu  de ces travaux champêtres et de ce calme de la
    nature que les citadins se représentent ordinairement à  la  campagne,
    les  bruits  de la guerre se font entendre et sentir péniblement.  Mon
    père ne parle que marche et  contremarche,  choses  auxquelles  je  ne
    comprends rien; et avant-hier, en faisant ma promenade habituelle dans
    la rue du village,  je fus témoin d'une scène déchirante... C'était un
    convoi de recrues enrôlées chez nous et expédiées pour  l'armée...  Il
    fallait  voir l'état dans lequel se trouvaient les mères,  les femmes,
    les enfants des hommes qui partaient et entendre les sanglots des  uns
    e des autres!  On dirait que l'humanité a oublié les lois de son divin
    Sauveur,  qui prêchait l'amour et le pardon des offenses,  et  qu'elle
    fait consister son plus grand mérite dans l'art de s'entre-tuer.
    "Adieu,  ma  chère  et bonne amie,  que notre divin Sauveur et Sa très
    Sainte Mère vous aient en Leur sainte et puissante garde.
    Marie".
    [128.  "Cara e ottima amica,  la vostra lettera del 13 mi ha  arrecato
    una grande gioia.  Dunque mi volete ancora bene, mia poetica Julie. La
    lontananza che tanto deprecate non ha avuto il suo abituale effetto su
    di voi. Vi lamentate della lontananza; ma che cosa dovrei dire io,  se
    osassi  lagnarmi,  privata come sono di tutti coloro che mi sono cari?
    Ah, se non avessimo la religione per consolarci, quanto sarebbe triste
    la nostra vita!  Perché  attribuirmi  uno  sguardo  severo  quando  mi
    parlate del vostro affetto per quel giovane?  In simili cose,  io sono
    severa soltanto con me stessa.  Comprendo tali sentimenti negli altri;
    non  posso  approvarli,  non  avendoli  mai conosciuti,  ma nemmeno li
    condanno.  Mi sembra  soltanto  che  l'amore  cristiano,  l'amore  del
    prossimo, l'amore per i nostri nemici, sia più meritevole, più dolce e
    più  bello  dei  sentimenti  che  i  begli occhi di un giovane possono
    ispirare a una fanciulla poetica e semplice come voi siete.
    "La notizia della morte del  conte  Bezuchov  ci  giunse  prima  della
    vostra  lettera,  e  mio  padre ne fu molto colpito.  Egli dice che il
    conte Bezuchov era il penultimo rappresentante del grande secolo e che
    ora tocca a lui scomparire,  ma che farà di tutto perché il suo  turno
    venga  il  più  tardi  possibile.  Dio ci guardi da una così terribile
    sventura!  Non posso condividere la vostra opinione su Pierre,  che ho
    conosciuto bambino e che mi è sempre sembrato avere un cuore d'oro,  e
    questa è la qualità che apprezzo  di  più  in  qualsiasi  persona.  In
    quanto  alla  sua  eredità  e  alla  parte che vi ha avuto il principe
    Vassilij, è cosa ben triste per tutti e due. Ah, amica mia,  le parole
    del  nostro  divino  Salvatore   -  secondo le quali è più facile a un
    cammello il passare per la cruna di un ago che a  un  ricco  l'entrare
    nel  regno  di Dio  -  sono terribilmente vere!  Compiango il principe
    Vassilij e ancora di più Pierre. Così giovane e afflitto da una simile
    ricchezza, quante tentazioni dovrà subire! Se mi si chiedesse che cosa
    desidero di più al mondo, risponderei che vorrei essere più povera del
    più povero fra tutti i mendicanti della  terra.  Mille  grazie,  amica
    cara, per l'opera che mi avete mandato e che ottiene tanto successo da
    voi.  Ma,  poiché dite che fra molte cose buone ne contiene altre alle
    quali non può giungere il debole intelletto  umano,  mi  pare  inutile
    dedicare il tempo a una lettura inintelligibile,  che essendo tale non
    potrebbe recare alcun giovamento.  Non ho mai  potuto  comprendere  la
    passione  che  certuni  hanno  di  confondersi le idee,  ostinandosi a
    leggere dei libri mistici, i quali non possono avere altro effetto che
    quello  di   far   sorgere   dei   dubbi   nell'anima,   di   esaltare
    l'immaginazione  e  di  generare  un'esagerazione  in contrasto con la
    semplicità cristiana.  Leggiamo  gli  Apostoli  e  il  Vangelo,  senza
    cercare  di  comprendere  quanto  di  arcano  contengono,  poiché come
    potremmo osare noi,  miseri peccatori,  iniziarci al tremendi e  sacri
    misteri della Provvidenza,  sino a che portiamo questa spoglia carnale
    che stende tra noi  e  l'Eterno  un  velo  impenetrabile?  Limitiamoci
    dunque a studiare i principi sublimi che il nostro divino Salvatore ci
    ha  lasciato  come  guida  nella  nostra  vita  terrena;  cerchiamo di
    conformarci ad essi e di  seguirli;  persuadiamoci  che,  quanto  meno
    libertà  concediamo alla nostra debole mente umana,  tanto più graditi
    saremo a Dio,  il quale respinge ogni scienza che non derivi  da  Lui,
    giacché  quanto  meno  cerchiamo  di  approfondire ciò che Gli piacque
    celare al nostro intelletto,  tanto più presto Egli ce lo rivelerà per
    mezzo del suo spirito divino.
    "Mio padre non mi ha parlato del pretendente, mi ha detto soltanto che
    ha  ricevuto  una  lettera e aspetta una visita del principe Vassilij.
    Quanto al progettato matrimonio che  mi  riguarda,  vi  dirò,  cara  e
    ottima  amica,  che  lo  considero  una  istituzione divina alla quale
    dobbiamo conformarci. Per quanto la cosa mi possa riuscire penosa,  se
    l'Onnipotente vorrà impormi i doveri di moglie e di madre, cercherò di
    compierli  con la massima fedeltà possibile,  senza curarmi affatto di
    esaminare i miei sentimenti verso  colui  che  Egli  vorrà  darmi  per
    sposo.
    "Ho ricevuto una lettera da mio fratello che mi annunzia il suo arrivo
    a  Lissia-Gori  con  la  moglie.  Non  sarà una gioia di lunga durata,
    giacché egli ci lascerà presto per prendere parte a questa disgraziata
    guerra  alla  quale,  Dio  sa  come  e  perché,   siamo  tutti  quanti
    trascinati.  Non  solo  da  voi,  nel centro degli affari e della vita
    mondana, non si parla d'altro che di guerra, ma anche qui tra i lavori
    dei campi e nella pace della  natura  che  la  gente  di  città  suole
    immaginare  in campagna,  i rumori della guerra si fanno dolorosamente
    sentire.  Mio padre non parla che di marce e di contromarce,  cose  di
    cui nulla capisco;  e ieri l'altro,  durante la mia solita passeggiata
    per la strada  del  villaggio,  sono  stata  testimone  di  una  scena
    straziante...  Passava un convoglio di reclute, arruolate qui da noi e
    mandate alla guerra...  Bisognava vedere le madri,  le mogli,  i figli
    degli  uomini  che  partivano  e  udire i singhiozzi degli uni e degli
    altri!  Sembra veramente che l'umanità abbia dimenticato le leggi  del
    suo divino Salvatore, che predicava l'amore e il perdono delle offese,
    e che faccia consistere il suo maggior merito nell'arte di uccidersi a
    vicenda.
    "Addio,  mia  cara e buona amica!  Che il nostro divino Salvatore e la
    Sua  santissima  Madre  vi  tengano  sotto  la  Loro  santa  e  divina
    protezione.
    Màrija"].

    - "Ah,  vous expédiez le courrier, princesse; moi j'ai déjà expédié le
    mien. J'ai écrit à ma pauvre mère" [129. Ah, state sbrigando la vostra
    corrispondenza,  principessina?  Io ho già spedito la mia: ho  scritto
    alla mia povera mamma]  -  disse in fretta con la sua voce simpatica e
    profonda  la  sorridente  "mademoiselle"  Bourienne,  infondendo nella
    raccolta,  triste e cupa atmosfera della principessina Màrija un senso
    di gaiezza e di serenità.
    - "Princesse,  il faut que je vous prévienne"  -  soggiunse abbassando
    la voce:   -  "le prince a eu une altercation",   -  e disse la parola
    "altercation"  arrotando  ancor più la erre e ascoltandosi con piacere
    -  "une altercation avec Michel  Ivanoff.  Il  est  de  très  mauvaise
    humeur, très morose. Soyez prévenue, vous savez..." [130. Principessa,
    devo  avvertirvi  che  il  principe  ha  avuto  un alterco con Michaìl
    Ivànovic'. E' di pessimo umore e molto inquieto. Sappiatelo...].
    - "Ah, chère amie,   -  rispose la principessina Màrija  -  je vous ai
    priée de ne jamais me prévenir de l'humeur lans laquelle se trouve mon
    père.  Je ne me permets pas de le juger, et je ne voudrais pas que les
    autres le fassent" [131. Mia cara amica, vi ho pregato parecchie volte
    di non informarmi mai dell'umore di mio padre.  Io non mi permetto  di
    giudicarlo e non vorrei che neppure gli altri lo facessero].
    La principessina guardò l'orologio e,  accortasi che aveva superato di
    cinque minuti l'ora destinata al clavicembalo,  si affrettò,  con aria
    spaventata,  ad entrare nel salotto.  Da mezzogiorno alle due, secondo
    l'ordine del giorno, il principe riposava e la principessina sonava il
    clavicembalo.


    CAPITOLO 23.

    Il vecchio cameriere,  seduto sulla sua sedia  sonnecchiando,  tendeva
    l'orecchio al russare del principe,  che stava riposando nel suo vasto
    studio.  Dall'altra estremità della casa,  attraverso gli usci chiusi,
    si udivano,  ripetuti per la ventesima volta,  i passaggi difficili di
    una sonata di Dussek (132).
    In quel momento si fermarono davanti alla scalinata  del  palazzo  una
    carrozza  e un calesse.  Dalla carrozza discese il principe Andréj che
    aiutò la sua piccola moglie a scendere e la fece  passare  avanti.  Il
    vecchio  Tichòn,  in  parrucca,  comparve  sulla soglia del vestibolo,
    comunicò a voce bassa che il principe dormiva e richiuse in fretta  la
    porta.  Tichòn  sapeva  che né l'arrivo del figlio né qualsiasi altro,
    sia pure  eccezionale,  avvenimento,  dovevano  turbare  le  abitudini
    quotidiane.  Evidentemente il principe Andréj lo sapeva quanto Tichòn.
    Guardò l'orologio per controllare se le abitudini  del  padre  fossero
    mutate  da quando l'aveva visto l'ultima volta e,  assicuratosi di no,
    si volse alla moglie.
    - Tra  venti  minuti  il  principe  si  alza;  andiamo  intanto  dalla
    principessina Màrija  -  disse.
    La  piccola  moglie del principe Andréj si era molto arrotondata negli
    ultimi tempi,  ma i suoi occhi e il suo breve labbruzzo sorridente  si
    sollevarono con la stessa dolce grazia quando cominciò a parlare.
    -  Ma  questo  è un vero palazzo!   -  esclamò,  guardandosi attorno e
    parlando  al  marito  con  quell'espressione   che   si   assume   nel
    congratularsi  con il padrone di casa per una riuscita festa da ballo.
    -  Andiamo, andiamo presto!  -  E,  voltandosi,  sorrise a Tichòn,  al
    marito e al domestico che li accompagnava.
    - "C'est Marie qui s'exerce?  Allons doucement, il faut la surprendre"
    [133.  E' Màrija che si esercita?  Andiamo pian piano  per  farle  una
    sorpresa].
    Il principe Andréj la seguiva con aria cortese e triste insieme.
    - Sei invecchiato,  Tichòn  -  disse,  passando davanti al vecchio che
    gli baciava la mano.
    Dalla porta laterale della stanza,  dalla quale giungevano i suoni del
    clavicembalo,   uscì  di  corsa  nel  corridoio  la  graziosa,  bionda
    francese,  "mademoiselle" Bourienne,  che sembrava fuori di  sé  dalla
    gioia.
    - "Ah,  quel bonheur pour la princesse!"  -  esclamò.   -  "Enfin,  il
    faut que je la prévienne" [134.  Oh,  che felicità per la principessa!
    Bisogna avvertirla!].
    - "Non,  non,  de grace...  Vous êtes mademoiselle Bourienne,  je vous
    connais déjà par l'amitié que vous porte ma  belle-soeur"    disse  la
    principessa,  abbracciandola  e  baciandola.   -  "Elle ne nous attend
    pas..."  [135.  No,  no,   per  favore...   Voi  siete  "mademoiselle"
    Bourienne:  vi  conosco già per l'amicizia che ha per voi mia cognata.
    Ella non ci aspetta...].
    Si avvicinarono alla  porta  del  salotto,  donde  si  udiva  giungere
    l'insistente ripetizione di un passaggio musicale.  Il principe Andréj
    si fermò e aggrottò  il  viso,  come  se  si  aspettasse  qualcosa  di
    spiacevole.
    La principessa entrò.  I suoni cessarono di colpo; si udì un grido, il
    passo pesante della principessina Màrija  e  lo  schioccare  di  baci.
    Quando  il principe Andréj entrò a sua volta,  le due cognate,  che si
    erano appena conosciute il giorno del matrimonio del principe  Andréj,
    erano  ancora strettamente abbracciate,  immobili,  nell'atteggiamento
    del primo minuto. "Mademoiselle" Bourienne, ritta accanto a loro,  con
    le  mani  strette  al cuore e sorridendo commossa,  era pronta tanto a
    mettersi a piangere quanto a scoppiare  in  una  risata.  Il  principe
    Andréj si strinse nelle spalle e fece una smorfia,  come potrebbe fare
    un intenditore di musica che senta una nota stonata.  Le due donne  si
    separarono;   poi,   come   se   temessero   di  non  fare  in  tempo,
    ricominciarono ad abbracciarsi e a baciarsi più e più  volte  e,  cosa
    assolutamente inaspettata per il principe Andréj, si misero a piangere
    e  ad abbracciarsi di nuovo.  Anche "mademoiselle" Bourienne piangeva.
    Si capiva che il principe Andréj era a  disagio;  ma  alle  due  donne
    pareva  la  cosa  più  naturale  del  mondo  piangere e pareva che non
    potessero neppure supporre  che  quell'incontro  si  dovesse  svolgere
    diversamente.
    - "Ah, chère... Ah, Marie!"  -  esclamavano a una voce le due cognate,
    ridendo.    -    "J'ai rêvé cette nuit..."  -  "Vous ne nous attendiez
    donc pas?"  -  "Ah,  Marie,  vous avez maigri..." -    "Et  vous  avez
    repris" [136. Oh, cara... Oh Màrija! Ho sognato questa notte... Non ci
    aspettavate  dunque?  Ah,  Màrija,  siete  dimagrita...  E  voi  siete
    ingrassata...].
    -  "J'ai  tout  de  suite  reconnu  madame  la  princesse"  [137.   Ho
    riconosciuto  subito la signora principessa!]  -  disse "mademoiselle"
    Bourienne.
    - "Et moi qui ne me doutais pas!"  -  esclamò la principessina Màrija.
    -  "Ah, André,  je ne vous voyais pas" [138.  E io che non ci pensavo!
    Oh, Andréj, non ti avevo visto].
    Il principe Andréj baciò la mano alla sorella e l'abbracciò, dicendole
    che  era  sempre  la  stessa "pleurnicheuse",  la piagnucolona che era
    sempre stata.  La principessina Màrija alzò il viso verso il  fratello
    e,  attraverso le lacrime,  lo fissò con lo sguardo caldo e affettuoso
    dei suoi occhi in quel momento bellissimi e radiosi.
    La piccola principessa continuava  a  parlare  senza  posa.  Il  breve
    labbruzzo  superiore,  ornato di una lieve peluria,  si abbassava ogni
    momento, sfiorando un poco il roseo labbro inferiore,  poi di nuovo il
    sorriso   illuminava   gli   occhi   e   faceva  risplendere  i  denti
    bianchissimi.  La principessa stava raccontando un incidente  che  era
    loro  accaduto  sul  monte  Spasska  e  che,  date  le sue particolari
    condizioni,  avrebbe potuto costituire  per  lei  un  grave  pericolo;
    subito  dopo  passò  a  dire che aveva lasciato tutti i suoi vestiti a
    Pietroburgo e che qui sarebbe andata vestita Dio sa come,  che  Andréj
    era  molto  mutato,  che Kitty Odynzova aveva sposato un vecchio e che
    c'era un fidanzato per la principessina Màrija,  proprio  davvero,  ma
    che di questo avrebbe parlato poi.  La principessina Màrija continuava
    a tacere  guardando  il  fratello  e  nei  suoi  bellissimi  occhi  si
    leggevano  amore  e  tristezza.  Era  chiaro  che  nella  sua mente si
    susseguivano ora dei pensieri che non avevano nulla a che  vedere  con
    quanto  andava  dicendo  la cognata.  A mezzo della descrizione di una
    festa svoltasi a Pietroburgo, essa si volse al fratello.
    - Sei proprio deciso,  Andréj,  a partire per la guerra?   -   chiese,
    sospirando.
    Anche la principessa Liza trasalì.
    - Domani stesso!  -  le rispose il fratello.
    - "Il m'abandonne ici et Dieu sait pourquoi,  quand il aurait pu avoir
    de l'avancement..." [139.  Mi lascia qui,  e  Dio  sa  perché,  mentre
    avrebbe potuto ottenere una promozione...].
    La  principessina  Màrija,  che  continuava a seguire il filo dei suoi
    pensieri,  non l'ascoltò sino in fondo,  ma accennò con occhi pieni di
    tenerezza al ventre ingrossato e le chiese:
    - E' certo?
    Il viso della principessa mutò espressione e, sospirando, rispose:
    - Sì, è certo... Ah! E' una cosa terribile, terribile...
    Il  piccolo  labbro  di Liza prese a tremare.  Ella avvicinò il viso a
    quello della cognata e, inaspettatamente, riprese a piangere.
    - Ha bisogno di riposarsi  -  intervenne il principe Andréj corrugando
    il volto.  -  Non è vero, Liza?  Màrija,  accompagnala in camera tua e
    intanto io andrò dal babbo. Come sta? E' sempre lo stesso?
    -  Sempre  lo  stesso:  non so se sembrerà così anche a te  -  rispose
    ridendo la principessina.
    - Sempre le stesse ore per le passeggiate e per il tornio?   -  chiese
    il principe Andréj con un sorriso appena percettibile,  che dimostrava
    come,  nonostante tutto l'affetto e  il  rispetto  per  il  padre,  ne
    conoscesse e ne comprendesse le debolezze.
    - Sempre ogni cosa alla stessa ora,  e il tornio, e la matematica e le
    mie lezioni di geometria  -   rispose  allegramente  la  principessina
    Màrija,  come  se quelle lezioni fossero una delle cose più gaie della
    sua vita.
    Allorché i venti minuti che dovevano passare prima del  risveglio  del
    vecchio principe furono trascorsi,  Tichòn venne a chiamare il giovane
    principe da parte del padre.  Il vecchio,  in  onore  dell'arrivo  del
    figlio,  aveva  fatto  un'eccezione alle proprie abitudini: aveva dato
    ordine che fosse introdotto nelle sue stanze durante la  toeletta  che
    faceva  prima  del  pranzo.  Il vecchio principe si vestiva secondo la
    moda di parecchi anni addietro e portava la parrucca  incipriata.  Nel
    momento   in  cui  il  principe  Andréj  (non  già  con  l'espressione
    sprezzante che soleva assumere quando era in un  salotto,  ma  con  il
    viso  animato che aveva quando discorreva con Pierre) entrò dal padre,
    il vecchio, seduto nel suo gabinetto di toeletta, in un'ampia poltrona
    di marocchino,  avvolto in un accappatoio che gli riparava  gli  abiti
    dalla cipria, affidava la testa alle mani di Tichòn.
    - Olà, guerriero! Vuoi andare a sconfiggere Buonaparte?  -  esclamò il
    vecchio,  scotendo la testa incipriata per quanto glielo permetteva il
    codino che Tichòn teneva tra le mani  per  intrecciarlo.    -    Dàgli
    addosso a dovere,  se no, quello, tra non molto, considererà anche noi
    suoi sudditi. Salve!  -  E gli porse la guancia da baciare.
    Il vecchio era di ottimo umore dopo il sonnellino  pomeridiano.  (Egli
    soleva  dire  che il sonno pomeridiano è d'argento e prima di pranzo è
    d'oro).  Di sotto le folte sopracciglia cadenti diede  un'occhiata  al
    figlio.  Il  principe Andréj gli si avvicinò e lo baciò su una guancia
    nel punto da lui indicato.  Non rispose al prediletto tema di discorso
    del padre, ironizzante come al solito sui casi militari del momento e,
    in particolare, su Napoleone.
    - Sì,  babbo, sono venuto a trovarvi con mia moglie incinta  -  disse,
    seguendo con occhi rispettosi e attenti ogni minimo mutamento del viso
    del padre.  -  Come va la vostra salute?
    - Soltanto gli stupidi e i viziosi si  ammalano,  mio  caro...  Tu  mi
    conosci: sono occupato dalla mattina alla sera, in continuazione, sono
    sobrio e perciò sto benissimo!
    - Sia lodato Iddio!  -  rispose il figlio, sorridendo.
    -  Iddio  qui  non c'entra.  Be',  raccontami  -  proseguì il vecchio,
    tornando al suo argomento preferito  -    come  i  tedeschi  vi  hanno
    insegnato  a combattere Buonaparte secondo la nuova scienza denominata
    strategia.
    Il principe Andréj sorrise.
    - Lasciatemi pigliar fiato, padre mio  -  rispose con un sorriso,  dal
    quale si capiva che le debolezze del padre non diminuivano l'affetto e
    il rispetto verso il vecchio.  -  Non sono ancora entrato nelle nostre
    stanze...
    -  Storie,  storie...   -  gridò il vecchio,  scotendo il treccino per
    provare se era fermato bene e prendendo  per  mano  il  figlio.-    La
    camera  per  tua  moglie  è  pronta.  La  principessina  Màrija l'avrà
    accompagnata,  le mostrerà tutto e le racconterà un mucchio di cose...
    Le donne si divertono a chiacchierare. Sono contento di vederla. Siedi
    e raccontami. So già tutto sull'esercito di Michelson (140) e anche su
    quello  di Tolstòj (141),  e sullo sbarco simultaneo.  Ma l'armata del
    sud che farà?  La Prussia rimane neutrale,  lo  so.  E  l'Austria  che
    intenzioni avrà?   -  chiese,  alzandosi dalla poltrona e mettendosi a
    camminare per la stanza seguito  da  Tichòn  che  gli  correva  dietro
    porgendogli  a  uno  a  uno  gli indumenti.   -  E la Svezia?  Come si
    attraverserà la Pomerania (142)?
    Il principe  Andréj,  alle  insistenti  domande  del  padre,  dapprima
    malvolentieri  ma  via  via  animandosi  sempre più e passando,  senza
    volerlo ma per abitudine, dal russo al francese, cominciò ad esporre i
    piani d'operazione progettati per la futura campagna.  Un esercito  di
    90000  uomini  doveva  minacciare  la  Prussia  per farla uscire dalla
    neutralità e trascinarla nel conflitto; una parte di quell'esercito si
    sarebbe unito a Stralsunda con le truppe  svedesi;  220000  Austriaci,
    insieme  con  100000  Russi  avrebbero  operato  in Italia e sul Reno,
    mentre 5000 Russi e 5000 Inglesi sarebbero sbarcati a Napoli, insomma,
    un esercito di 500000 uomini avrebbe invaso la  Francia  da  tutte  le
    parti.
    Il  vecchio  principe  non  dimostrava alcun interesse alle parole del
    figlio, come se non lo ascoltasse nemmeno. Continuando a vestirsi,  lo
    interruppe inaspettatamente, per ben tre volte. A un certo momento, si
    fermò e gridò:
    - Il bianco! Il bianco!
    Ciò  significava  che  Tichòn non gli aveva dato il panciotto che egli
    desiderava. La seconda volta si fermò di nuovo e chiese:
    - Nascerà presto?   -  e,  scotendo il capo con  aria  di  rimprovero,
    disse:  -  Male... Continua, continua!
    La  terza  volta,  mentre  il  principe Andréj stava per finire il suo
    racconto,  il vecchio con voce senile e stonata prese a  canticchiare:
    "Marlborough  s'en  va à la guerre.  Dieu sait quand reviendra!" [143.
    Marlborough ne va alla guerra. Dio sa quando ritornerà].
    Il figlio si limitò a sorridere.
    - Non vi dico che io approvi questo piano  -  riprese il figlio; -  vi
    ho detto semplicemente come stanno le cose.  Napoleone avrà  anch'egli
    un piano prestabilito, non peggiore del nostro.
    - Be', non mi hai raccontato proprio nulla di nuovo.  -  E il vecchio,
    come  pensieroso,  tornò a mormorare rapidamente:  -  "Dieu sait quand
    reviendra" Va', va' in sala da pranzo!


    CAPITOLO 24.

    All'ora prefissa,  il principe,  incipriato  e  rasato  accuratamente,
    entrò in sala da pranzo dove lo attendevano la nuora, la principessina
    Màrija,  "mademoiselle" Bourienne e l'architetto di casa che,  per uno
    strano  capriccio  del  principe,  era  ammesso  alla  tavola  comune,
    sebbene,  da uomo insignificante qual era, non avesse alcun titolo per
    godere di tale onore.  Il principe,  che nella sua vita  aveva  sempre
    tenuto  molto  alla  distinzione  delle  classi  e  che  ben  di  rado
    accoglieva alla sua tavola persino  certi  funzionari  importanti  del
    distretto,  con  l'ammettere  Michaìl Ivànovic' (il quale in un angolo
    della sala si soffiava il naso con  un  fazzoletto  a  quadri),  aveva
    forse  voluto  dimostrare  che  tutti  gli uomini sono uguali e spesse
    volte aveva ripetuto alla figlia che Michaìl Ivànovic' non era affatto
    inferiore a loro due.  E a tavola rivolgeva la parola a quel taciturno
    giovanotto più spesso che agli altri commensali.
    Nella sala da pranzo, alta e vastissima, come lo erano tutte le stanze
    di  quella  casa,  attendevano  l'arrivo  del principe i familiari e i
    domestici ritti dietro le seggiole; il maggiordomo,  con una salvietta
    sul braccio, ispezionava il servizio, faceva cenni rapidi ai domestici
    e continuamente correva con lo sguardo dall'orologio a muro alla porta
    dalla  quale  doveva  entrare  il padrone di casa.  Il principe Andréj
    stava osservando in una grande cornice dorata  un  quadro,  nuovo  per
    lui,  con  l'albero  genealogico della famiglia Bolkonskij,  appeso di
    fronte a un altro che rappresentava la  figura,  piuttosto  mal  fatta
    (evidentemente  dalla  mano  di  un  pittore di casa),  di un principe
    regnante,  con la corona  in  testa,  che  sarebbe  dovuto  essere  un
    discendente  di  Rjurik  (144)  e il capostipite della generazione dei
    Bolkonskij.  Il principe Andréj contemplava quell'albero  genealogico,
    scotendo  il  capo  e sorridendo,  con quell'aria con cui si guarda un
    ritratto somigliante sino ad essere ridicolo.
    - Come lo riconosco in tutto questo!   -    disse  alla  principessina
    Màrija che gli si avvicinava.
    La  principessina  Màrija  guardò  il fratello: non comprendeva di che
    cosa egli ridesse.  Tutto ciò che faceva suo padre  suscitava  in  lei
    un'ammirazione che non tollerava discussioni.
    -  Ciascuno  ha  il  suo  tallone  d'Achille   -  proseguì il principe
    Andréj.   -  Con  una  intelligenza  come  la  sua,  "donner  dans  ce
    ridicule" [145. cadere in tali ridicolaggini!].
    La  principessina Màrija,  che non poteva capire l'ardire del giudizio
    del fratello, si preparava a rispondere, quando si udì provenire dallo
    studio il rumore dei passi attesi: il vecchio principe entrò, rapido e
    allegro come sempre,  quasi  volesse,  con  i  suoi  modi  frettolosi,
    stabilire  un evidente contrasto con l'ordine severo che regnava nella
    casa.  Proprio in quel momento il  grande  pendolo  batté  le  due,  e
    l'orologio  del  salotto  gli  rispose  con  due rintocchi più dolci e
    leggeri.  Il principe si fermò.  Di sotto le folte  sopracciglia,  gli
    occhi  vivaci  e  lucenti  volsero  su  tutti  uno sguardo severo e si
    fermarono sulla giovane principessa.  Ella  fu  presa,  ora,  da  quel
    sentimento che provano i cortigiani all'ingresso del sovrano,  da quel
    sentimento misto di paura e di rispetto che il  vecchio  suscitava  in
    tutti  coloro  che  gli  si  avvicinavano.  Egli  le accarezzò prima i
    capelli e poi, con un gesto goffo, le diede un colpetto sulla nuca.
    - Sono molto, molto contento!  -  disse,  fissandola negli occhi;  poi
    si  scostò  in  fretta  da  lei e andò a sedersi al proprio posto.   -
    Sedetevi, sedetevi Michaìl Ivànovic', sedetevi!
    Indicò alla nuora il posto accanto a sé. Il domestico tirò indietro la
    sedia perché ella potesse accomodarsi.
    - Oh, oh, oh!   -  esclamò il vecchio,  osservando il corpo ingrossato
    di lei.  -  Troppa fretta, troppa... Male!
    E  rise  di  un riso secco,  sgradevole e freddo,  come rideva sempre:
    soltanto con la bocca, mentre gli occhi rimanevano seri.
    - Bisogna camminare molto, moltissimo, il più possibile...
    La piccola principessa non sentì o non volle sentire  le  sue  parole.
    Taceva  e  appariva  confusa.  Il  principe  le parlò del padre e solo
    allora ella sorrise e  ruppe  il  suo  silenzio.  La  interrogò  sulle
    conoscenze  comuni e lei,  animandosi vieppiù,  si mise a raccontare i
    pettegolezzi della città e gli trasmise i saluti di tutti.
    - "La comtesse Apraksine, la pauvre, a perdu son mari et elle a pleuré
    les larmes de ses yeux" [146. La povera contessa Apràksina ha perso il
    marito e ha pianto tutte le sue lacrime] - disse, animandosi sempre di
    più.
    Quanto più si accentuava la vivacità  di  lei,  tanto  più  severa  si
    faceva  l'espressione  del  viso  del principe che la guardava;  ad un
    tratto,  come se l'avesse studiata abbastanza e  si  fosse  fatto  una
    chiara  opinione  di  lei,  si  voltò dall'altra parte,  verso Michaìl
    Ivànovic'.
    - Dunque, Michaìl Ivànovic',  le cose si metteranno male per il nostro
    Buonaparte! A quanto mi ha detto il principe Andréj,  -  (egli parlava
    sempre del figlio in terza persona)  -  si stanno preparando contro di
    lui  forze  eccezionali!   E  dire  che  io  e  voi  l'abbiamo  sempre
    considerato una vera nullità!
    Michaìl Ivànovic',  che ignorava nel modo più assoluto  quando  "io  e
    voi"   avessero   pronunziato  un  simile  giudizio  nei  riguardi  di
    Bonaparte,  capì tuttavia  di  essere  necessario  per  introdurre  il
    prediletto  argomento  e guardò il giovane principe,  domandandosi che
    cosa avrebbe detto.
    - Oh,  egli è un grande stratega!   -  disse il  principe  al  figlio,
    indicandogli l'architetto.
    E la conversazione riprese a trattare della guerra,  di Bonaparte, dei
    generali e degli uomini  di  stato  del  tempo.  Il  vecchio  principe
    sembrava convinto che non solo gli uomini di stato del momento fossero
    tutti  dei  ragazzi  qualsiasi  ignari  delle  più  elementari nozioni
    dell'arte militare e politica, che Bonaparte fosse un francesucolo che
    aveva avuto successo soltanto perché non esistevano dei Potëmkin (147)
    e dei Suvorov da mettergli di fronte;  ma era anche convinto del fatto
    che in Europa non ci fosse alcun contrasto politico,  che non ci fosse
    la guerra e che si assistesse soltanto a una commedia  da  marionette,
    recitata  da  uomini  che  fingevano  di  occuparsi di cose serie.  Il
    principe Andréj sopportava allegramente le canzonature del padre sugli
    uomini del tempo; anzi, con evidente piacere,  lo stuzzicava a parlare
    e lo ascoltava.
    -  Tutto ciò che è avvenuto nel passato pare sempre buono e bello,   -
    disse  -  ma forse  che  lo  stesso  Suvorov  non  cadde  nell'insidia
    tesagli da Moreau (148) e dalla quale non seppe uscire?
    - Chi ti ha detto questo?  Chi te lo ha detto?   -  gridò il principe.
    -  Suvorov!   -  E respinse violentemente il piatto che Tichòn afferrò
    al volo.   -  Suvorov! rifletti, principe Andréj... Due uomini ci sono
    stati: Fridrik (149) e Suvorov...  Moreau?  Ma  Moreau  sarebbe  stato
    fatto prigioniero,  se Suvorov avesse avuto le mani libere...  Ma egli
    doveva occuparsi dell'"Hofs-Kriegs-Wurst-Schnaps-Rat" (150) e non  era
    affare  da  poco!  Andrete  là  e  li conoscerete anche voi!  Se non è
    riuscito a venirne a capo Suvorov, come volete che possa farlo Michaìl
    Kutuzòv? No,  mio caro,   -  proseguì  -  con i vostri generali non ce
    la  farete  contro  Buonaparte: ci vorrebbero generali francesi che si
    divorerebbero l'uno con l'altro.  Si è mandato il tedesco Pahlen (151)
    a  New  York,  in  America,  a  cercare  il francese Moreau  -  disse,
    alludendo all'invito fatto quell'anno a Moreau  affinché  entrasse  al
    servizio della Russia.  -  Erano forse tedeschi i Potëmkin, i Suvorov,
    gli Orlòv (152)?  No, mio caro, o laggiù voialtri siete tutti fuori di
    senno o sono impazzito io.  Dio vi  protegga,  ma  staremo  a  vedere.
    Buonaparte,  intanto,  è considerato da loro un gran condottiero!  Ah,
    ah!
    - Io non dico che tutte le disposizioni date  sinora  siano  ottime  -
    dichiarò  il  principe  Andréj;   -  tuttavia non riesco a capire come
    possiate giudicare a questo modo Buonaparte. Ridete quanto volete,  ma
    Buonaparte resta pur sempre un grande condottiero!
    - Michaìl Ivànovic'!  -  gridò il vecchio principe all'architetto che,
    alle prese con l'arrosto, sperava di essere stato dimenticato.  -  Non
    vi  ho detto che Buonaparte è un grande stratega?  Ecco,  egli dice la
    stessa cosa.
    - Certamente, eccellenza!  -  rispose l'architetto.
    Il principe rise di nuovo del suo riso secco e freddo.
    - Buonaparte è nato con la camicia.  Ha  dei  magnifici  soldati.  Per
    prima cosa ha fatto la guerra soltanto contro i Tedeschi, e soltanto i
    buoni  a niente non riescono a sconfiggere i Tedeschi.  Da che mondo è
    mondo, tutti li hanno battuti, e loro non hanno mai battuto nessuno...
    all'infuori di se stessi.  Proprio su di loro Buonaparte ha fondato la
    propria gloria!
    E  a  questo  punto,  il  principe  cominciò  a  enumerare  gli errori
    commessi,  secondo lui,  da Bonaparte sia  nelle  campagne  sia  negli
    affari  di  stato.  Il  figlio  non  obiettava,  ma  era evidente che,
    qualsiasi argomento venisse  addotto,  non  avrebbe  mutato  opinione.
    Ascoltava  trattenendosi  dal  ribattere  e  meravigliandosi  che quel
    vecchio, che da tanti anni viveva isolato in campagna,  potesse essere
    al   corrente   con  tanti  particolari  e  tanta  sottigliezza  della
    situazione politica e militare dell'Europa di quegli ultimi anni.
    - Tu credi che io,  perché sono vecchio,  non capisca  il  vero  stato
    attuale delle cose?  -  concluse.  -  Figurarsi! Di notte non dormo...
    e ci penso.  Dimmi,  infine,  se puoi, perché Buonaparte sia un grande
    condottiero... In che modo l'ha dimostrato?
    - Sarebbe una cosa troppo lunga  -  rispose il figlio.
    - Ma smettila con il tuo Buonaparte!  "Mademoiselle  Bourienne,  voilà
    encore  un  admirateur  de votre goujat d'empereur!" [153.   Signorina
    Bourienne,  ecco  un  altro  ammiratore  di  quel  cafone  del  vostro
    imperatore!]  -  esclamò ad alta voce, in perfetta lingua francese.
    -  "Vous  savez que je ne suis pas bonapartiste,  mon prince..." [154.
    Voi sapete, principe, che io non sono bonapartista].
    - "Dieu sait quand  reviendra..."    -    canticchiò  il  principe  in
    falsetto. E, con una risatina, ancora più stonata, si alzò da tavola.
    La giovane principessa,  durante la discussione e durante il resto del
    pranzo,   non  aveva  parlato,   guardando  come  spaventata  ora   la
    principessina  Màrija  ora  il suocero.  Quando si alzarono da tavola,
    prese per mano la cognata e la condusse nella stanza attigua.
    - "Comme c'est un homme d'esprit votre père!  -  le disse;  -  c'est à
    cause de cela peut-être qu'il me fait peur!" [155.  Che uomo geniale è
    vostro padre! Forse è per questo che mi fa paura!].
    - Oh, è tanto buono!  -  rispose la principessina.


    CAPITOLO 25.

    Il  principe  Andréj partiva la sera successiva.  Il vecchio principe,
    senza mutare le sue abitudini,  dopo pranzo si era già ritirato  nelle
    proprie stanze. La principessa Liza era nella camera della cognata. Il
    principe Andréj,  in abito da viaggio senza spalline, era intento, con
    il  cameriere,   agli  ultimi   preparativi.   Aveva   già   esaminato
    personalmente  la carrozza e la sistemazione dei bagagli e dato ordine
    di attaccare i cavalli.  Nella  camera  non  rimanevano  più  che  gli
    oggetti  che  egli  portava  sempre  con  sé: un cofanetto,  un grande
    servizio d'argento di  piatti  e  posate,  due  pistole  turche  e  la
    sciabola,  dono  del  padre,  che  gliel'aveva portata dall'assedio di
    Ocakòv (156).  Tutti questi oggetti da viaggio erano tenuti dal  conte
    in perfetto ordine: lucenti come se fossero nuovi, nelle loro custodie
    di panno, accuratamente legati da cordoncini.
    Al momento di una partenza o di un mutamento di vita, tutti gli uomini
    portati a riflettere sui propri atti fanno,  di solito, un serio esame
    delle loro idee. Di solito, in circostanze del genere, si controlla il
    passato e si fanno progetti per  l'avvenire.  Il  volto  del  principe
    Andréj aveva un'espressione buona e pensosa.  Egli, con le mani dietro
    la schiena,  percorreva rapidamente la stanza da un angolo  all'altro,
    guardando avanti a sé e scuotendo di tanto in tanto il capo,  con aria
    pensierosa.  Lo rattristava il fatto di partire per la  guerra  o  gli
    doleva  di dover lasciare la moglie?  Forse l'una e l'altra cosa;  non
    desiderando,  però,  di essere sorpreso nello stato d'animo in cui  si
    trovava,  allorché  udì  un  rumore  di  passi in anticamera,  sciolse
    rapidamente le braccia e si fermò davanti allo scrittoio,  fingendo di
    essere  intento  a  chiudere la fodera del suo astuccio,  e assunse la
    consueta espressione calma e  impenetrabile.  Erano  i  passi  pesanti
    della principessina Màrija.
    -  Mi  hanno  detto  che  hai già dato ordine di attaccare i cavalli -
    disse ella,  ansimando un po' forse perché era venuta  di  corsa.    -
    Vorrei  parlare  un  momento  con te a tu per tu.  Sa Iddio per quanto
    tempo staremo lontani!  Non ti dispiace che io sia venuta?  Sei  molto
    mutato,  Andrjuscia    -    soggiunse,  come  per  giustificare la sua
    domanda.
    Pronunziando il nome di Andrjuscia, ella aveva sorriso.  Evidentemente
    le  riusciva strano pensare che quell'uomo bello e severo fosse quello
    stesso Andrjuscia,  quel ragazzetto magro e birichino che era stato il
    compagno della sua infanzia.
    -  Dov'è  Liza?    -    egli domandò,  rispondendo con un sorriso alla
    domanda della sorella.
    - Era così stanca che si è addormentata sul divano della  mia  camera.
    Ah, Andréj! Che tesoro di moglie hai!  -  osservò, mettendosi a sedere
    sul  divano,  davanti  al fratello.   -  E' una bimba,  una cara bimba
    allegra e adorabile. Le voglio tanto, tanto bene!
    Il principe Andréj taceva,  ma la principessina notò che sul  viso  di
    lui era comparsa un'espressione un tantino ironica e sprezzante.
    - Ma bisogna essere indulgenti verso certe piccole debolezze;  chi non
    ne ha,  Andréj?  Non dimenticare che essa è stata educata ed è vissuta
    nel gran mondo.  E poi,  anche la sua attuale condizione non è affatto
    rosea.   Bisogna  sempre  mettersi  nei  panni  degli   altri.   "Tout
    comprendre,  c'est  tout  pardonner"  [157.  Tutto comprendere è tutto
    perdonare].  Pensa che cosa deve essere per lei,  poveretta,  dopo  la
    vita alla quale è stata avvezza,  separarsi dal marito,  rimanere sola
    in campagna e,  per di più,  nella sua condizione!  E' una cosa  molto
    penosa.
    Il  principe  Andréj  sorrise  guardando  la sorella,  come si sorride
    quando si ascolta una persona che ci pare di conoscere sino  in  fondo
    all'anima.
    -  Anche  tu  vivi  in  campagna  e  non  trovi che sia una vita tanto
    terribile  -  disse.
    - La cosa è diversa. E poi,  che c'entro io?  Io non desidero né posso
    desiderare  un'altra  vita  perché  non conosco che questa.  Ma pensa,
    Andréj,  che cosa significa per una donna giovane,  abituata alla vita
    di  mondo,  seppellirsi,  nel fiore degli anni,  in campagna,  sola...
    perché il babbo è sempre occupato e io... tu mi conosci...  sai quanto
    io sia povera di risorse per una donna abituata alla società elegante.
    Soltanto "mademoiselle" Bourienne...
    -  Non  mi  va affatto a genio la vostra Bourienne...   -  dichiarò il
    principe Andréj.
    - Oh no! E' una cara e buona creatura e, soprattutto,  degna di pietà.
    Non  ha  più  nessuno  al  mondo.  A  dire il vero,  non solo non mi è
    necessaria, ma direi che mi è d'impaccio. Io,  tu lo sai,  sono sempre
    stata  una  selvaggia e ora più che mai mi piace star sola.  Ma nostro
    padre vuol molto  bene  a  "mademoiselle"  Bourienne.  Lei  e  Michaìl
    Ivànovic'  sono le due sole persone verso le quali egli è sempre buono
    e gentile, perché tutti e due hanno molti obblighi verso di lui.  Come
    dice Sterne (158): "Noi amiamo le persone non tanto per il bene che ci
    hanno  fatto,  quanto per il bene che noi abbiamo fatto loro".  Nostro
    padre raccolse sul lastrico la Bourienne,  orfana e sola,  ed  essa  è
    molto buona. E al babbo piace assai sentirla leggere. Alla sera gli fa
    lettura ad alta voce. E legge veramente bene.
    - Dimmi, Marie, io penso che tu spesso debba soffrire per il carattere
    di nostro padre: è così?  -  chiese a un tratto il principe Andréj.
    La  principessina  Màrija rimase dapprima stupita a quella domanda,  e
    poi fu presa quasi da sgomento.
    - Soffrire!  -  mormorò.  -  Io soffrire?
    - Egli è sempre stato severo e mi pare che ora stia  diventando  anche
    un  po' crudele...   -  disse il principe Andréj,  a bella posta,  per
    stuzzicare la sorella e metterla alla prova,  parlando a quel modo del
    padre.
    - Tu sei buono con tutti,  Andréj,  ma hai dei pensieri orgogliosi,  -
    disse la principessina,  seguendo il filo dei propri pensieri più  che
    le  parole  del  fratello    -    e  questo è un grave peccato.  Com'è
    possibile giudicare il proprio padre?  E,  se anche  lo  fosse,  quale
    altro sentimento che non sia di venerazione potrebbe suscitare un uomo
    come nostro padre?  Io mi sento tanto contenta,  tanto felice con lui!
    Vorrei soltanto che tutti voi foste felici come lo sono io.
    Il fratello scosse il capo, incredulo.
    - Una sola cosa mi addolora,  e te la dirò francamente,  Andréj: è  il
    suo  modo  di  pensare per quanto riguarda la religione.  Non riesco a
    capire come un uomo della sua intelligenza non sappia vedere ciò che è
    chiaro come il giorno e  possa  smarrirsi  così!  In  questo  consiste
    veramente la mia infelicità.  Però,  in questi ultimi tempi, ho notato
    un'ombra di miglioramento. Le sue facezie sono meno caustiche, egli ha
    ricevuto un monaco, con il quale ha avuto un lungo colloquio.
    - Ah,  mia cara,  temo che tu  e  quel  monaco  sprechiate  la  vostra
    polvere!    -    disse  il principe Andréj,  ironico e affettuoso a un
    tempo.
    - Oh, "mon ami"! Io non faccio che supplicare Iddio,  e spero che Egli
    mi  esaudirà.  Andréj,    -  soggiunse timidamente,  dopo un minuto di
    silenzio  -  ti devo rivolgere una preghiera...
    - Che cosa, mia cara?
    - Promettimi prima che non mi dirai di no.  Non ti costerà nulla e non
    è  niente  che sia indegno di te.  Mi daresti una grande consolazione.
    Promettimi, Andrjuscia!   -  ripeté,  mettendo una mano nella borsetta
    dove  prese  qualcosa che non lasciò scorgere e che costituiva,  senza
    dubbio,  l'oggetto della sua preghiera,  come se non potesse mostrarlo
    prima  di  aver  ricevuto la promessa: e intanto fissava,  con sguardo
    timido e supplichevole, il fratello.
    - Anche se la cosa mi dovesse costare un grande sforzo...   -  rispose
    Andréj, come se avesse indovinato di che cosa si trattava.
    -  Pensa  quello  che vuoi!  So che tu sei come nostro padre...  Pensa
    quello che vuoi,  ma fallo per me.  Fallo,  te ne prego!  Il padre  di
    nostro padre,  nostro nonno,  l'ha portata in tutte le guerre...  -  E
    non si decideva a tirar fuori dalla borsetta l'oggetto che teneva  tra
    le mani.  -  Me lo prometti, dunque?
    - Certo, di che si tratta?
    - Andréj,  io ti benedico con questa piccola immagine, e tu promettimi
    che non te ne separerai mai... Me lo prometti?
    - Purché non pesi tanto da  tirarmi  giù  il  collo,  ti  prometto  di
    portarla per farti piacere  -  rispose il principe Andréj,  ma in quel
    momento,  notando l'espressione addolorata della sorella all'udire  le
    sue  parole  scherzose,  si  pentì di averle pronunziate.   -  Ne sono
    molto lieto, mia cara, molto lieto davvero  -  soggiunse subito.
    - Anche tuo malgrado,  anche senza che tu lo sappia,  Egli ti salverà,
    giacché  soltanto  in  Lui  sono  la  verità  e la grazia  -  disse la
    principessina Màrija con  la  voce  tremante  per  l'emozione,  mentre
    porgeva al fratello, con gesto solenne, una vecchia immagine ovale del
    Salvatore  con  un  volto  nero  e  ricoperto d'argento,  appeso a una
    catenella pure d'argento, di squisita fattura.
    Ella si fece il segno della croce,  baciò l'immagine  e  la  diede  ad
    Andréj.
    - Te ne prego, Andréj... fallo per me!
    Dai  grandi  occhi  di  lei spirava una luminosa luce di timida bontà.
    Quegli  occhi  illuminavano  il  volto  magro   e   malaticcio   della
    principessina  e  lo rendevano bellissimo.  Il fratello volle prendere
    l'immagine, ma ella gli fermò la mano.  Andréj capì,  si fece il segno
    della  croce  e  baciò  l'effige del Salvatore.  Il suo viso esprimeva
    nello stesso tempo tenerezza (egli era un po' commosso)  e  una  lieve
    canzonatura.
    - "Merci, mon ami!"
    Ella lo baciò in fronte e riprese il suo posto sul divano. Per qualche
    tempo rimasero in silenzio.
    -  Dunque,  Andréj,  sii  buono e generoso come sei sempre stato.  Non
    giudicare severamente Liza  -  prese a dire la principessina.  -  Essa
    è così cara, così buona, e la sua condizione è ora tanto penosa!
    - Mi pare,  Mascia,  di non aver detto nulla che suoni rimprovero  per
    mia  moglie  o che dimostri che io non sia contento di lei.  Perché mi
    parli così?
    La principessina Màrija arrossì e tacque come una colpevole.
    - Io non ti ho detto nulla,  ma c'è chi ti ha già parlato...  E questo
    mi addolora.
    Chiazze rosse comparvero sul collo,  sulle guance e sulla fronte della
    principessina  Màrija.  Ella  voleva  dire  qualcosa,  ma  non  poteva
    parlare.  Il fratello credette di capire: la piccola principessa, dopo
    pranzo,  aveva pianto,  aveva rivelato  i  suoi  timori  di  un  parto
    difficile  e  si  era  lamentata  della  sua sorte,  del suocero e del
    marito.  Dopo aver pianto,  si era addormentata.  Il  principe  Andréj
    provò pietà per la sorella.
    -  Sappi  una  cosa,   Mascia:  io  non  posso  rimproverare,  non  ho
    rimproverato e non rimprovererò mai nulla a mia moglie,  ma non  posso
    neppure  rimproverare  nulla a me stesso nei miei rapporti con lei.  E
    così sarà sempre, in qualsiasi circostanza io mi debba trovare.  Ma se
    tu  vuoi  proprio  sapere  la  verità...  se  vuoi  sapere  se io sono
    felice... ebbene, ti devo dire di no. E lei è felice? No. Perché?  Non
    lo so...
    Dopo  aver  detto  queste cose,  si alzò,  si avvicinò alla sorella e,
    chinatosi su di lei,  le diede un bacio  sulla  fronte.  I  bellissimi
    occhi  gli  si  illuminarono di una luce intelligente e buona,  di uno
    splendore inconsueto, ma non guardavano la sorella bensì,  al di sopra
    della testa di lei, il vano buio della porta rimasta aperta.
    - Andiamo da Liza: devo salutarla.  Oppure va' tu sola, svegliala e io
    ti raggiungerò tra poco.  Petruska!   -  gridò al cameriere.-    Vieni
    qui, prendi questo e mettilo sul sedile, al lato destro.
    La  principessina  Màrija  si  alzò  e si avviò verso la porta.  Ad un
    tratto si fermò e disse:
    - "André, si vous aviez la foi, vous vous seriez adressé à Dieu,  pour
    qu'il vous donne l'amour que vous ne sentez pas et votre prière aurait
    été exaucée" [159.  Andréj,  se aveste fede,  vi sareste rivolto a Dio
    per pregarlo di darvi l'amore che non sentite,  e la vostra  preghiera
    sarebbe stata accolta].
    - Sì,  forse...   -  rispose il principe Andréj.   -  Va,  Mascia,  io
    vengo subito.
    Mentre si recava in camera della sorella,  nella galleria che univa  i
    due  corpi del fabbricato,  il principe Andréj incontrò "mademoiselle"
    Bourienne,  che gli sorrise amabilmente.  Era la terza volta,  in quel
    giorno, che incontrava la francese in luoghi isolati e sempre ella gli
    rivolgeva un sorriso innocente ed estatico.
    -  "Ah,  je  vous croyais chez vous!" [160.  Oh,  vi credevo in camera
    vostra!]  -  disse, arrossendo, chissà perché, e abbassando gli occhi.
    Il principe Andréj la guardò severamente,  mentre il suo viso  assunse
    di  colpo  un'espressione  di  collera.  Egli non le disse nulla ma le
    guardò la fronte e i capelli, non gli occhi, con un tale disprezzo che
    quella arrossì e si allontanò senza dire  una  parola.  Allorché  egli
    giunse alla camera della sorella,  la principessa si era già svegliata
    e la sua allegra vocetta che  ammassava  in  fretta  una  parola  dopo
    l'altra  si  udiva  anche oltre la porta chiusa.  Ella parlava come se
    volesse rifarsi del tempo perduto durante un lungo silenzio.
    - "Non, mais figurez-vous, la vieille comtesse Zouboff avec de fausses
    boucles et la bouche pleine de fausses dents,  comme si  elle  voulait
    défier les années...  Ah,  ah, Marie!" [161. No, ma pensate un po', la
    vecchia contessa Zubov con i riccioli finti,  con la  bocca  piena  di
    denti finti, come se volesse sfidare gli anni... Ah, ah, Màrija!].
    Il  principe  Andréj  aveva  già udito dalla bocca della moglie quella
    stessa frase sulla principessa  e  quella  stessa  risata  già  almeno
    cinque  volte  in presenza di estranei.  Entrò piano nella stanza.  La
    principessa, piccola, grassoccia e rossa in viso, con un lavoro tra le
    mani,  sedeva in una poltrona e  parlava  incessantemente,  rievocando
    ricordi  e  persino  frasi  pietroburghesi.  Il  principe Andréj le si
    avvicinò,  le accarezzò il capo e le chiese se si fosse  riposata  dal
    viaggio.   Ella   gli   rispose  e  riprese  subito  la  conversazione
    interrotta.

    Una carrozza a sei cavalli era ferma  davanti  all'ingresso.  Era  una
    notte  d'autunno  tanto scura che il cocchiere non riusciva a scorgere
    il timone.  Sulla scalinata andava e veniva gente munita di  lanterne.
    La   grande   casa   aveva   tutte   le   ampie  finestre  illuminate.
    Nell'anticamera erano riuniti i domestici che desideravano salutare il
    giovane principe;  in sala si trovavano  tutte  le  persone  di  casa:
    Michàil Ivànovic', "mademoiselle" Bourienne, la principessina Màrija e
    la  principessa  Liza.  Il  principe Andréj era stato chiamato nel suo
    studio dal padre,  che voleva congedarsi da lui a  tu  per  tu.  Tutti
    attendevano che uscissero.
    Allorché il principe Andréj era entrato nello studio,  il principe con
    gli occhiali sul naso e in veste da camera bianca,  con la  quale  non
    riceveva  nessuno  all'infuori del figlio,  era seduto allo scrittoio,
    intento a vergare una lettera. Si volse e domandò:
    - Parti?  -  e continuò a scrivere.
    - Sono venuto a salutarvi.
    - Dammi un bacio qui!   -  E gli indicò una guancia.   -    E  grazie,
    grazie!
    - Perché mi ringraziate?
    -  Ti  ringrazio perché non perdi il tuo tempo attaccato alle gonnelle
    di una donna. Il dovere innanzi tutto.  Grazie,  ancora grazie!   -  E
    continuò  a  scrivere,  mentre  gocce  d'inchiostro gli cadevano dalla
    penna scricchiolante sul foglio.  -  Se mi devi dire qualcosa,  parla.
    Posso fare insieme le due cose: scrivere e ascoltare...  -  soggiunse.
    -  Vorrei  parlarvi  di mia moglie.  Già così mi vergogno di lasciarla
    qui, sotto la vostra responsabilità...
    - Storie! Dimmi che cosa ti occorre...
    - Quando mia moglie sarà vicina al momento del parto,  fate venire  da
    Mosca un ostetrico... perché l'assista.
    Il  vecchio principe smise di scrivere e,  come se non capisse,  fissò
    severamente il figlio.
    - So che nessuno può aiutare,  se non aiuta la natura!   -   disse  il
    principe  Andréj,  evidentemente turbato.   -  Sono convinto che su un
    milione di casi,  uno solo ha esito  sfavorevole...  ma  questo  è  un
    desiderio suo e anche mio.  Le hanno raccontato un mucchio di cose, ha
    fatto dei brutti sogni e ora ha paura.
    - Uhm...  uhm...    -    borbottò  il  vecchio  principe,  riprendendo
    scrivere.  -  Lo farò.
    Firmò  la  lettera,  si  voltò rapidamente verso il figlio e si mise a
    ridere.
    - Brutta faccenda, eh?
    - Che cosa babbo?
    - Tua moglie!   -  disse rapidamente  il  vecchio  principe,  in  tono
    significativo.
    - Non capisco!  -  obiettò il figlio.
    - Ma non c'è niente da fare, mio caro, sono tutte così. Ma non temere,
    non dirò nulla a nessuno, e tu lo sai.
    Il principe afferrò la mano del figlio con la sua piccola e ossuta, la
    strinse fissandolo negli occhi,  con quello sguardo che pareva leggere
    sino in fondo all'anima e rise di nuovo, freddamente come sempre.
    Il figlio sospirò e confessò, con quel sospiro,  che suo padre l'aveva
    compreso.  Il  vecchio  piegò  e  suggellò  la  lettera con l'abituale
    rapidità di gesti; poi respinse il sigillo, la ceralacca e la carta.
    - Che ci vuoi fare?  E' bella!  Farò  tutto  ciò  che  desideri,  sta'
    tranquillo!  -  disse a scatti, mentre sigillava.
    Andréj  tacque;   gli  faceva  piacere,  ma  nello  stesso  tempo  gli
    dispiaceva,  che il padre l'avesse capito.  Il vecchio si alzò e porse
    al figlio la lettera.
    -  Ascolta,    -   gli disse  -  non devi preoccuparti per tua moglie:
    tutto quanto è possibile fare,  sarà  fatto.  Ora  senti:  eccoti  una
    lettera  per Michaìl Ilarjònovic' (162).  Gli ho scritto perché ti dia
    un buon posto e non ti lasci rimanere per molto tempo suo aiutante  di
    campo:  è  un brutto lavoro!  Digli che lo ricordo e gli voglio sempre
    bene.  E scrivimi,  dicendomi come ti avrà accolto.  Se sarà buono con
    te,  servilo  con  devozione,  e  ricordati  che  il figlio di Nikolàj
    Andréevic' Bolkonskij non deve prestar  servizio  presso  nessuno  per
    pura grazia. Be', ora vieni qui.
    Parlava  con una rapidità tale che non gli permetteva di completare le
    parole,  ma il figlio era abituato e lo capiva.  Lo condusse presso lo
    scrittoio, aprì un cassetto e tirò fuori un quaderno coperto dalla sua
    scrittura grossa, lunga e fitta.
    - Probabilmente morirò prima di te.  Sappi che qui sono scritte le mie
    memorie, da consegnare, dopo la mia morte, all'imperatore. Qui ci sono
    anche la ricevuta di un deposito bancario e una lettera: si tratta  di
    un  premio  per  chi  scriverà  la  storia  delle  guerre  di Suvorov.
    Dev'essere trasmesso all'Accademia. Qui ci sono certi miei appunti: li
    leggerai quando non ci sarò più e ne trarrai vantaggio.
    Andréj non disse al padre che  certamente  sarebbe  vissuto  ancora  a
    lungo. Capiva che non bisognava dirlo.
    - Eseguirò tutto, babbo!  -  rispose.
    -  Bene,  e  ora  addio!    -  Diede al figlio la mano da baciare e lo
    abbracciò.  -  Ricordati di una sola cosa, principe Andréj: se dovessi
    cadere in battaglia,  io,  povero vecchio,  ne avrò gran dolore...   -
    Tacque  improvvisamente,  ma  poi  riprese  con voce acuta:  -   Ma se
    venissi a sapere che non ti comporti come si  conviene  al  figlio  di
    Nikolàj Bolkonskij, ne avrò... vergogna!
    -  Questo  potevate anche non dirmelo,  babbo!   -  rispose il figlio,
    sorridendo.
    Il vecchio tacque.
    - Vorrei ancora rivolgervi una preghiera    -    riprese  il  principe
    Andréj:    -  se mi nascesse un figlio e io restassi ucciso in guerra,
    non allontanatelo come già vi ho detto ieri,  ma fate che egli  cresca
    accanto a voi. Ve ne prego!
    - Non vuoi che lo dia a tua moglie,  dunque?   -  chiese il vecchio, e
    si mise a ridere.
    I due uomini,  seduti l'uno di fronte all'altro,  tacevano.  Gli occhi
    mobilissimi  del  vecchio  erano fissi in quelli del figlio.  La parte
    inferiore del viso ebbe un tremito.
    - Ci siamo salutati... ora va'!  -  esclamò a un tratto.   -  Va'!   -
    ripeté,  quasi  gridando  con  voce irritata e spalancò la porta dello
    studio.
    - Che c'è?  Che succede?   -  domandarono la principessina Màrija e la
    cognata al principe Andréj e al vecchio,  apparso per un momento nella
    veste da camera bianca, senza parrucca e con gli occhiali, che gridava
    con voce irritata.
    Il principe Andréj sospirò e non rispose.
    - Be'!  -  disse, rivolgendosi alla moglie, e quel "be'" fu beffardo e
    freddo,  come se le dicesse: "Adesso potete  continuare  a  discorrere
    delle vostre sciocchezze...".
    - "André,  déjà?"  -  chiese la piccola principessa, facendosi pallida
    e volgendo al marito uno sguardo sgomento.
    Egli l'abbracciò.  Ella mandò un grido e  gli  cadde  svenuta  tra  le
    braccia.
    Con   precauzione   egli  la  scostò  dalla  spalla  sulla  quale  era
    appoggiata, la guardò in viso e la depose con cura su una poltrona.
    - "Adieu,  Marie!"  -  disse  piano  alla  sorella.  Si  baciarono  si
    strinsero la mano, poi egli uscì rapidamente dalla stanza.
    La principessa giaceva in poltrona, mentre "mademoiselle" Bourienne le
    stropicciava  le  tempie.  La  principessina  Màrija,  sorreggendo  la
    cognata, con i begli occhi pieni di lacrime,  continuava a guardare la
    porta  dalla  quale  era uscito il fratello e faceva un segno di croce
    verso di lui. Dallo studio giungeva,  simile a una serie di spari,  il
    rumore  ripetuto  e  rabbioso  che faceva il principe,  soffiandosi il
    naso.
    Il principe Andréj si era appena allontanato,  quando la  porta  dello
    studio  si  aprì  con  violenza e apparve la severa figura del vecchio
    avvolto nella veste da camera bianca.
    - E' andato?  Bene...   -   disse,  guardando  accigliato  la  piccola
    principessa  svenuta e,  scuotendo il capo con aria di rimprovero e di
    disapprovazione, si ritirò, sbattendo la porta.



















    NOTE.

    N.  1.  Genova e Lucca vengono dette "feudi" della famiglia Bonaparte,
    poiché  la  prima  venne  annessa all'impero francese da Napoleone nel
    1805 assieme alla Liguria,  mentre Lucca,  eretta a principato  il  24
    giugno 1805,  venne concessa in appannaggio da Napoleone a sua sorella
    Elisa (1777-1820),  che nel 1797 aveva sposato Felice Baciocchi e  che
    nel 1809-14 fu pure nominata da Napoleone granduchessa di Toscana.  La
    grafia  "italiana"  di  "Buonaparte"  (anziché  quella   francese   di
    "Bonaparte")  ha  qui  e anche in altri dialoghi un valore di presa di
    posizione politica: essa veniva utilizzata  infatti  dai  legittimisti
    per rinfacciare a Napoleone la sua origine italiana.  (Alla nascita di
    Napoleone, nel 1769, la Corsica era ancora possesso genovese, e quindi
    italiano).
    N.  2.  L'imperatrice madre Màrija Fëdorovna (1759-1828) fu la seconda
    moglie  dello  zar  Paolo  Primo  (1754-1801) e matrigna di Alessandro
    Primo Pavlovic' (1777-1825).  Dopo aver avuto una  benefica  influenza
    sul marito autocrate e avverso alla cultura europea dei suoi tempi, fu
    poi da lui duramente tiranneggiata.
    N.  7.  Nikolàj  Nikolàevi'c  Novosilzòv (1761-1836),  statista russo,
    ciambellano dell'imperatore Alessandro Primo,  era stato incaricato di
    una mediazione di pace tra Napoleone e l'Inghilterra.
    N. 9. L'Austria, ancora incerta nel suo atteggiamento verso Napoleone,
    aveva  compiuto  diversi gesti che giustificavano i "sospetti" di Anna
    Pàvlovna: nel 1787  infatti  aveva  cercato  di  concludere  una  pace
    separata  durante  la  guerra russo-turca e nel 1799 era cessata,  per
    colpa dell'Austria, l'alleanza militare austro-russa.
    N. 10. Alessandro Primo (1777-1825), figlio di Paolo Primo e nipote di
    Caterina Seconda (1729-1796),  zar dal 1801.  S'impegnò subito in  una
    politica  di  riforme,  valendosi anche della collaborazione di M.  M.
    Speranskij ( 1772-1839).  A.  A.  Arakceev ( 1769-1834)  lo  influenzò
    invece in senso conservatore. Infine A. N. Golicyn (1773-1844) e V. U.
    von  Krüdener  (1764-1824)  ne stimolarono le tendenze misticheggianti
    che si espressero anche nell'utopico progetto  della  Santa  Alleanza,
    che  si  proponeva  di  instaurare  tra  i  sovrani europei vincoli di
    fraternità cristiana.
    N.  11.  L'isola di Malta venne conquistata da Napoleone  nel  1798  e
    riconquistata  nel  1800  dall'Inghilterra.  Quando questa rifiutò nel
    1803 di sgombrare la guarnigione,  secondo gli impegni presi nel 1802,
    scoppiò  la  guerra  anglo-francese,  in  cui venne coinvolta anche la
    Russia.
    N.  12.  Karl August von  Hardenberg  (1750-1822),  feldmaresciallo  e
    diplomatico  prussiano,  ministro  degli  esteri  dal  1803  al  1806,
    partecipò al Congresso di Vienna (1815) come cancelliere di stato.
    N. 14. Ferdinand Fëdorovic Wintzingerode (1770-1818),  feldmaresciallo
    e  diplomatico russo;  prestò servizio dal 1805 al 1812,  quando venne
    preso prigioniero a Mosca;  combatté anche nelle campagne del  1813  e
    1814; venne sconfitto da Napoleone a Saint-Dizier.
    N.  15.  In  questo  personaggio  Tolstòj raffigurò l'abate fiorentino
    Scipione Piattoli (1749-1809).  Espulso dall'università e dalla  città
    di Modena per aver scritto un saggio contro la sepoltura nelle chiese,
    viaggiò  per l'Europa;  re Stanislao di Polonia lo mandò in missione a
    Dresda,  ma  gli  Austriaci  lo  presero  prigioniero,   tenendolo  in
    cattività dal 1794 al 1800.  Recatosi a Pietroburgo, fece amicizia col
    principe A. Cartoritzkij (1770-1861).
    N. 17. Johann Kaspar Lavater (1741-1801), filosofo e teologo svizzero,
    creatore della fisiognomia.
    N. 21. Michaìl Ilarjònovic' Kutuzòv, principe di Smolènsk, maresciallo
    russo (1745-1813), partecipò a tutte le guerre della fine del regno di
    Caterina Seconda, conseguendo il grado di maggiore generale.  Servendo
    agli ordini di Suvorov di cui fu ammiratore e amico, nel 1788, durante
    la  battaglia  di Ocakòv perdette l'occhio destro.  Successivamente fu
    mandato da Caterina Seconda a Costantinopoli come  ambasciatore  e  da
    Paolo  Primo  fu  fatto  governatore  della Finlandia e ambasciatore a
    Berlino.   Sotto  Alessandro  Primo  prese  parte  alla  battaglia  di
    Austerlitz  (2  dicembre  1805)  come  comandante  delle  truppe russe
    alleate di quelle austriache.  La battaglia,  sconsigliata da Kutuzòv,
    ebbe  esito  negativo  e  nel  corso di essa Kutuzòv venne ferito.  In
    seguito ebbe il governo della Lituania e di  Kiev.  Nel  1812,  mentre
    Napoleone,  invasa  la  Russia,  passava  di successo in successo,  fu
    chiamato  alla  testa  delle  forze  russe  e  instaurò  una   tattica
    temporeggiatrice  e  difensiva  che  lo  mise  in disaccordo con altri
    comandanti.  Ricevuto l'ordine dallo zar di  difendere  a  ogni  costo
    Mosca contro Napoleone,  si trincerò presso Borodinò, sulle rive della
    Moscova  e,  dopo  una  sanguinosa  battaglia,   abbandonò  il  campo,
    ritirandosi ordinatamente.  Mentre Napoleone entrava in Mosca, Kutuzòv
    guadagnava tempo, fingendo di avviare trattative per una tregua. Il 18
    ottobre attaccò improvvisamente Gioacchino Murat,  e Napoleone  ordinò
    la  ritirata  verso  sud-ovest;  il 24 ottobre i Francesi batterono le
    armate di Kutuzòv a Malo-Jaròslavetz, aprendosi il passo con la forza,
    ma,  sotto l'incalzare della cavalleria cosacca,  dovettero continuare
    la ritirata verso occidente.  Kutuzòv inseguì i Francesi da vicino, li
    batté presso Smolènsk (per cui ebbe il titolo di principe e  il  grado
    di maresciallo), li decimò sulla Beresina e proseguì la marcia sino in
    territorio prussiano dove,  occupata Lipsia, morì in conseguenza delle
    fatiche sopportate,  mentre stava per assumere il comando di tutti gli
    eserciti della coalizione antinapoleonica.
    Mente  strategica non comune,  Kutuzòv colpì la fantasia popolare.  La
    sua figura,  contrapposta da Tolstòj in "Guerra e pace"  a  quella  di
    Napoleone,  risalta per le sue doti di umanità,  e lo scrittore gli dà
    un intenso rilievo storico-psicologico tale da  farne  quasi  uno  dei
    protagonisti dell'opera.
    N.  29. Caterina Seconda la Grande (1729-1796). Principessa di origini
    tedesche,  sposò Pietro Terzo (1728-1762) nel 1745  e  gli  succedette
    come  zarina  nel  1762,  quando il marito venne tolto di mezzo da una
    congiura  organizzata  da  G.   Orlòv  (1734-1783).   Ammiratrice  dei
    filosofi-enciclopedisti (come Voltaire,  d'Alembert,  Grimm, Diderot),
    s'ispirava ad un dispotismo illuminato, anche sull'esempio di Giuseppe
    Secondo d'Austria (1741-1790) e Federico Secondo il Grande di  Prussia
    (1712-1786).  Dopo  la  rivolta  di Pugacëv (1742-1775),  avvenuta nel
    1773,  e per suggerimento del nuovo favorito  G.  A.  Potëmkin  (1739-
    1791),  abbandonò  ogni disegno riformistico,  garantì i privilegi dei
    nobili ed aggravò le già precarie condizioni dei servi della gleba.
    N.  30.  Louis-Antoine di Condé,  duca d'Enghien (1772-1804),  con  il
    quale  si  estinse  la  casata  di Enghien,  fece parte dell'armata di
    emigrati francesi guidata dal  nonno  Louis-Henri  principe  di  Condé
    (1736-1818)  e  di cui faceva parte anche suo padre Louis-Henri (1756-
    1830).  Scioltasi l'armata nel 1801,  il duca d'Enghien si  ritirò  ad
    Ettenheim,  nel  granducato  del Baden.  Nella notte tra il 15 e il 16
    marzo  1804  venne  sequestrato  da  alcuni  emissari  di   Napoleone.
    Trasferito  a Vincennes,  fu fucilato nella notte del 21 marzo dopo un
    processo sommario; venne quindi sepolto nel fossato del castello.  Con
    quella  esecuzione,  il  Primo Console stroncava tutti i tentativi dei
    realisti per fare del principe un luogotenente generale del regno, con
    il compito di preparare la restaurazione dei Borboni;  essa  però  gli
    alienò  molte simpatie,  tra cui quella di Chateaubriand.  Esumato nel
    1816,  il duca d'Enghien venne sepolto nella cappella del castello  di
    Vincennes.
    N.  31. Luigi Quindicesimo (1710-1774) divenne re di Francia nel 1715.
    I fatti principali del suo regno, disastroso per la Francia, furono la
    guerra contro la Spagna, le guerre per la successione polacca e per la
    successione austriaca,  la guerra dei sette anni,  durante la quale la
    Francia perse gran parte delle sue colonie,  l'espulsione dei Gesuiti,
    e l'acquisto della Lorena e della  Corsica.  Nello  stesso  tempo  una
    larga  corruzione  si  manifestava  in  tutti gli strati della società
    francese.  Voltaire,   Montesquieu,   Rousseau  e  gli  enciclopedisti
    denunciarono  gli  abusi  e  la  corruzione  della monarchia assoluta,
    preparando così la rivoluzione,  che scoppiò sotto  il  successore  di
    Luigi Quindicesimo,  Luigi Sedicesimo (1754-1793). Ciò spiega il grido
    di esultanza con il quale la notizia della  sua  morte  venne  accolta
    dalla folla parigina.
    N.  39.  "Mademoiselle  George":  nome  d'arte di Marguerite-Joséphine
    Weimar (1787-1867): attrice drammatica francese,  amante di  Napoleone
    all'epoca del Consolato.  Nel 1808-1812 abitò e lavorò a Pietroburgo e
    a Mosca.
    N. 41.  Nikolàj Petrovic' Rumjanzòv (1754-1826),  uomo di stato russo.
    Divenuto  senatore  sotto  lo  zar  Paolo  Primo,  dal 1802 al 1811 fu
    ministro del commercio;  nel 1807 divenne anche ministro degli  affari
    esteri e nel 1809 cancelliere.
    N.  42.  Aleksàndr Nikolàevic' Golicyn (1773-1844), principe. Nel 1805
    divenne procuratore generale del Santo Sinodo;  dal 1816  al  1824  fu
    ministro  dell'istruzione pubblica.  Confronta anche "Epilogo",  Parte
    prima, nota 5.
    N. 43. Si tratta dell'incoronazione di Napoleone come re d'Italia, che
    ebbe luogo a Milano il 26 maggio 1805.
    N. 47. Luigi Sedicesimo (1754-1793), nipote di Luigi Quindicesimo. Nel
    1770 sposò Maria Antonietta d'Austria (1755-1793), figlia di Francesco
    Primo e Maria Teresa.  Nel 1774 divenne  re  di  Francia.  Debole  nei
    confronti  della  moglie,  invisa ai Francesi,  regnò in un momento di
    gravi difficoltà economiche e sociali per il  paese;  gli  sforzi  dei
    suoi  ministri Turgot e Necker risultarono in gran parte insufficienti
    e inadeguati.  La convocazione degli Stati generali nel 1789 si rivelò
    una  mossa  politicamente  sbagliata,  poiché la situazione gli sfuggì
    completamente di mano. Avendo infine tentato di fuggire all'estero per
    mettersi  alla   testa   delle   forze   antirivoluzionarie,   risultò
    definitivamente   squalificato  agli  occhi  dei  rivoluzionari,   che
    esigettero la condanna a morte sia di Luigi Sedicesimo  che  di  Maria
    Antonietta.   Sulla   ghigliottina  perì  pure  la  sorella  di  Luigi
    Sedicesimo, Elisabetta (1764-1794).
    N.  54.  "Il contratto sociale",  celebre  opera  filosofica  di  Jean
    Jacques Rousseau (1712-1778).  In questo scritto il celebre filosofo e
    pedagogista,  uno dei precursori della rivoluzione  francese  e  della
    democrazia   moderna,   pone  a  fondamento  del  corpo  politico  una
    convenzione liberamente stipulata tra tutti i  suoi  membri,  con  cui
    ciascuno  si obbliga verso tutti gli altri,  donde deriva il reciproco
    dovere  di  tutti  verso  ciascuno.   Tra   le   forme   di   governo,
    l'aristocrazia è giudicata la migliore.
    N.  55.  Brumaio è il secondo mese dell'anno repubblicano francese. E'
    famoso il  18  brumaio  dell'anno  ottavo  (9  novembre  1799)  quando
    Bonaparte, reduce dall'Egitto, abbatté il Direttorio.
    N.  58.  Comune  in  provincia  di  Verona,  in  cui Napoleone riportò
    un'importante vittoria sugli Austriaci (15-17 novembre 1796).
    N.  59.  La  città  di  Giaffa,  porto  mediterraneo  che  attualmente
    costituisce  un  sobborgo di Tel Aviv,  venne conquistata da Napoleone
    nel marzo  1799  dopo  un  lungo  assedio.  L'esultanza  delle  truppe
    vittoriose  fu  di  breve durata,  poiché scoppiò ben presto una grave
    peste.  L'episodio della visita di Napoleone agli appestati di  Giaffa
    venne  immortalato in un celebre dipinto del 1804 di Antoine Jean Gros
    (1771-1835),  che  nel  1799  dipinse  pure  un  "Bonaparte  al  ponte
    d'Arcole".
    N.  64.  I  "Commentari  De bello gallico" e "De bello civili" di Caio
    Giulio Cesare (101-44  avanti  Cristo)  sono  un  modello  di  memorie
    militari.
    N. 70. Così viene familiarmente chiamato l'orso in Russia.
    N.  71.  Il reggimento Semënovskii era un reggimento di fanteria della
    Guardia, costituito da Pietro il Grande (1672-1725) nel 1687.
    N. 72. Moneta d'oro del valore di circa dieci rubli.
    N. 73. Piccola cittadina della Volinia.
    N. 76. Canale di Pietroburgo.
    N. 79. In italiano nel testo.
    N.  80.  Celebre cantante italiana,  che si esibì a Mosca  come  prima
    donna di una compagnia tedesca nell'inverno 1805-1806.
    N.  81. Stéphanie Félicité du Crest de Saint-Aubin, contessa di Genlis
    (1746-1830), scrittrice francese. Sposando il conte di Genlis, divenne
    nipote di Madame de Montesson,  segretamente sposata nel 1773 da Luigi
    Filippo  d'Orléans  (1725-1785),  che  l'introdusse  al  Palais Royal.
    Nominata dama d'onore della duchessa di Chartres,  nuora del  duca  di
    Orléans,  divenne  educatrice dei suoi figli (tra i quali il futuro re
    Luigi Filippo),  distinguendosi per i suoi originali e moderni  metodi
    pedagogici.  Dapprima favorevole alla rivoluzione,  fu poi costretta a
    lasciare la Francia. Soggiornò in Inghilterra, Svizzera,  Germania,  e
    solo  nel  1802  poté  rientrare  in patria.  Napoleone le assegnò una
    pensione e la nominò ispettrice delle scuole  elementari.  Scrisse  un
    centinaio di opere,  particolarmente romanzi pedagogici. Il suo nome è
    legato soprattutto  alle  "Memorie  inedite  sul  secolo  decimottavo"
    (1825), che suscitarono un grosso scandalo.
    N. 82. E' il celebre club o circolo inglese di Mosca fondato nel 1770,
    chiuso da Paolo Primo e riaperto da Alessandro Primo nel 1802;  la sua
    massima fioritura ebbe luogo  nel  1820-1850.  L'edificio  in  cui  si
    riunivano  i  più  alti funzionari e il gran mondo moscovita e che era
    celebre per la buona cucina (curata  dal  cuoco  Feoktisti)  e  per  i
    tavoli  del  gioco  delle  carte  è  stato  ora  adibito a museo della
    rivoluzione.
    N. 84.  Per attutire il rumore delle carrozze in prossimità della casa
    in cui si trovava il malato.
    N.  90.  William  Pitt  detto il secondo Pitt (1759-1806),  statista e
    oratore,  primo ministro a 24 anni,  introdusse efficaci riforme nella
    vita  politica  della  Gran  Bretagna  e si fece animatore di tutte le
    coalizioni contro la Francia.
    N. 92.  Boulogne-sur-mer,  città francese (Pas-de-Calais),  strategico
    porto sulla Manica. Già nel 43 dopo Cristo servì di base ai Romani per
    l'invasione della Britannia.  Dal 1803 al 1805 Napoleone vi stanziò un
    grosso accampamento militare e armò una forte flotta in  vista  di  un
    grande sbarco nell'isola.
    N.  93. Pierre Charles Jean-Baptiste Sylvestre Villeneuve (1763-1806),
    ammiraglio francese.  Scampato al disastro di Abukir (1798),  nel 1804
    venne incaricato da Napoleone di attirare Nelson (1758-1805),  insieme
    alla flotta inglese,  al largo delle Antille e di ritornare quindi con
    forze  franco-spagnole  nella Manica,  in modo da operare lo sbarco in
    Inghilterra. Il piano fallì perché Villeneuve dapprima dovette cercare
    rifugio nel porto di Cadice e infine fu duramente sconfitto da  Nelson
    a Trafalgar.
    N.  95.  E'  il  manifesto  promulgato  da  Alessandro  Primo il primo
    settembre 1805.  In realtà già dal 10 agosto l'esercito russo  si  era
    mosso  al  comando  di  Kutuzòv  da  Pietroburgo  per  unirsi a quello
    austriaco.
    N. 99.  Aleksàndr Vasilevic' Suvorov (o Suvarov) (1729-1800),  celebre
    maresciallo   russo,   si  segnalò  nella  Guerra  dei  Sette  anni  e
    soprattutto nelle guerre contro i Turchi e represse implacabilmente le
    insurrezioni della Bessarabia e della Polonia.  Inviato in Italia  nel
    1799,  vinse  i Francesi a Cassano d'Adda,  alla Trebbia e a Novi e li
    cacciò dalla valle del Po.  Mandato poi in Germania dovette  ritirarsi
    davanti alle vittoriose truppe francesi.
    N.  101.  Romanza  molto nota nella Russia di quel tempo,  musicata da
    Wolfgang Amadeus Mozart (1756-1791).
    N.  102.  I versi recitati da Nikolàj sono di  Dmitrij  Aleksàndrovic'
    Kavelin (1778-1851),  scrittore,  massone, seguace di M. L. Magnitzkij
    (1778-1855).
    N. 103. Danza popolare, caratterizzata da un rapido e forte battere di
    tacchi.
    N. 106. Erano le persone incaricate della preparazione dei funerali.
    N. 123. Paolo Primo (1754-1801),  figlio di Pietro Terzo (1728-1762) e
    di Caterina Seconda (1729-1796).  Sovrano autocratico e crudele, avviò
    una  politica  filonapoleonica  e  antibritannica.  Fu  ucciso  in  un
    complotto organizzato da Panin (1770-1837) e von Pahlen (1745-1826).
    N.  124.  La  battuta  del  vecchio  principe  s'ispira a "Julie ou la
    Nouvelle Héloïse",  il celebre romanzo pubblicato  nel  1761  da  Jean
    Jacques Rousseau (su cui confronta qui sopra, nota 54).
    N.  125.  E' il titolo di un'opera di Karl Eckhartshausen (1752-1803),
    scrittore mistico tedesco.  La  sua  opera  principale,  "Gefühle  und
    Tempel der Natur",  godette in Russia di grande notorietà, soprattutto
    dopo la citazione che ne fece  N.  V.  Gogol'  (1809-1852)  in  "Anime
    morte".
    N. 132. Jan Ladislav Dussek (1760-1812), compositore boemo, fece parte
    di una famiglia di musicisti.  Dal 1790 al 1800 soggiornò a Londra; fu
    poi a Parigi, a servizio di Talleyrand. Tipico artista di transizione,
    Dussek può  essere  considerato  un  classico  quanto  alle  strutture
    formali;  offrì  tuttavia qualche spunto anche a Beethoven,  Schuman e
    Liszt. Nel 1796 redasse pure un metodo per pianoforte.
    N.  140.  Ivan  Ivànovic''  Michelson  (1740-1847),   generale  russo,
    comandante di corpo d'armata durante la terza coalizione antifrancese.
    N.  141.  Aleksàndr  Ivànovic''  Osterman-Tolstòi (1770-1857),  conte,
    generale russo: combatté a Borodinò e prese parte  alle  campagne  del
    1805-1809 e del 1813.
    N. 142. La Pomerania è la regione costiera del Baltico compresa tra il
    Meclemburg ad ovest, la Prussia vera e propria ad est e il Brandeburgo
    a sud.  La parte ad ovest dell'Oder,  con Stettino,  con i trattati di
    Westfalia (1648),  venne  assegnata  alla  Svezia.  Dopo  la  disfatta
    svedese  del 1700-1721 la Prussia incamerò tutto il territorio fino al
    Peene.  L'ultimo tratto della Pomerania svedese,  invaso da  Napoleone
    nel  1812,  venne  ceduto  nel  1814  alla  Danimarca  in cambio della
    Norvegia.  Dopo la Seconda guerra mondiale,  la Pomerania orientale  è
    posta  sotto  l'amministrazione  polacca,  e  la popolazione tedesca è
    stata espulsa.
    N. 144. Rjurik (morto verso 1'879),  principe varengo-russo,  capo dei
    Variaghi,  identificabile forse con il normanno Rorik,  rifugiatosi in
    Danimarca dopo aver devastato la regione parigina e le coste  inglesi.
    Stabilitosi  a  Novgorod verso l'860 vi fondò una signoria considerata
    tradizionalmente come  l'embrione  dello  stato  russo.  Gli  successe
    Helgi, detto anche Oleg il Saggio (morto nel 912).
    N.  147. Grigorij Aleksàndrovic' Potëmkin (1739-1791), generale e uomo
    politico russo.  Dopo aver favorito  l'ascesa  al  trono  di  Caterina
    Seconda (1729-1796),  ne divenne l'amante. Dal 1774 al 1776 ricoprì la
    carica di primo ministro.  Sottrasse  la  Crimea  ai  Turchi  e  fondò
    Sebastopoli.
    N.  148.  Jean-Victor  Moreau  (1763-1813),  generale  francese,  capo
    dell'armata del Reno  nel  1795,  partecipò  nel  1796  alla  campagna
    d'Italia.  I  suoi  trionfi  ingelosirono  il  Bonaparte  che  lo fece
    arrestare,  accusandolo di tramare con i realisti.  Dopo due  anni  di
    carcere  andò  in  Spagna e negli Stati Uniti,  dove lo raggiunsero le
    proposte  di  Alessandro  Primo,  e  tornò  in  Europa.  Nel  1813  fu
    consigliere  degli  alleati  contro  la  Francia  e  contribuì al loro
    successo. Fu ferito mortalmente durante la battaglia di Dresda.
    N. 149. Federico Secondo il Grande (1712-1786) re di Prussia,  insigne
    condottiero,  combatté  nella  guerra  di  successione  austriaca e in
    quella dei Sette anni.
    N. 150. Consiglio aulico di guerra della salsiccia e dell'acquavite.
    N.  151.  Peter von Pahlen (1745-1826),  uomo politico e dignitario di
    Corte;  fu  tra  i  capi  della  rivolta di palazzo che portò al trono
    Alessandro Primo nel 1801.
    N.  152.  Grigorii Orlòv (1734-1783),  celebre  favorito  di  Caterina
    Seconda, che poi gli preferì Potëmkin.
    N. 156. Porto dell'Ucraina conquistato dai Russi nel 1737, ripreso dai
    Turchi e di nuovo dai Russi nel 1788.
    N.  158.  Laurence Sterne (1713-1768),  scrittore inglese,  autore del
    famoso romanzo "Viaggio sentimentale".
    N. 162. Nome patronimico di Kutuzòv.




    GUERRA E PACE di Lev Nicoàevic Tolstòj.


    LIBRO PRIMO.

    PARTE SECONDA.


    CAPITOLO 1.

    Nell'ottobre 1805 l'esercito russo occupava  i  villaggi  e  le  città
    dell'arciducato  d'Austria  e  nuovi  reggimenti  che  continuavano ad
    arrivare dalla Russia opprimevano  con  i  loro  acquartieramenti  gli
    abitanti  e  si accampavano attorno alla fortezza di Braunau (1),  che
    era il quartier generale del comandante in capo Kutuzòv.
    L'11 ottobre 1805 uno dei reggimenti  di  fanteria,  appena  giunto  a
    Braunau, si era accampato a mezzo miglio dalla città, in attesa che il
    comandante  lo  passasse  in  rivista.  Nonostante che la località non
    fosse russa (frutteti,  recinti di pietra,  tetti di tegole,  montagne
    che si profilavano in lontananza), nonostante che la popolazione fosse
    straniera  e  guardasse  con curiosità i soldati,  il reggimento aveva
    tutto l'aspetto di un qualsiasi reggimento russo che si  preparasse  a
    una rivista in una qualsiasi località dell'interno della Russia.
    L'ordine  per  l'ispezione  del  comandante  in capo era giunto a sera
    durante l'ultima  tappa.  Benché  il  testo  della  comunicazione  non
    apparisse  molto  chiaro al comandante del reggimento e fosse sorto il
    problema se bisognasse presentarsi o no in tenuta di marcia, era stato
    deciso  dal  Consiglio  dei  capi  di  battaglione  di  presentare  il
    reggimento in uniforme di parata, basandosi sul principio che è sempre
    meglio,  in  fatto  di ossequio,  eccedere piuttosto che mancare.  E i
    soldati,  dopo una marcia di trenta  miglia,  dovettero,  senza  poter
    chiudere  occhio,  passare tutta la notte a rammendare e a ripulire le
    divise.  All'alba il reggimento,  invece  di  una  folla  allungata  e
    disordinata  quale era stata il giorno avanti,  si presentava come una
    massa ordinata di duemila uomini,  ciascuno  dei  quali  conosceva  il
    proprio  posto  e  il  proprio ufficio e su cui ogni cinghietta e ogni
    bottone erano in ordine  e  brillavano,  accuratamente  lucidati.  Non
    soltanto l'apparenza era perfetta, ma se al generalissimo fosse venuto
    in  mente di guardare sotto ogni giubba,  avrebbe visto una camicia di
    bucato e se avesse voluto esaminare gli zaini vi avrebbe trovato tutti
    gli oggetti prescritti dal regolamento, "filo e sapone", come dicono i
    soldati.  Vi era una cosa,  tuttavia,  per cui nessun  soldato  poteva
    sentirsi  tranquillo: la calzatura.  Più della metà degli uomini aveva
    gli stivali  rotti,  ma  tale  manchevolezza  non  era  imputabile  al
    comandante  del  reggimento  poiché,  nonostante  le  sue  ripetute  e
    insistenti richieste,  l'amministrazione militare  austriaca  non  gli
    aveva  fornito  il  materiale,  e il reggimento aveva già marciato per
    mille miglia.
    Il comandante del reggimento era  un  generale  attempato,  sanguigno,
    dalle  sopracciglia  e le fedine brizzolate,  più largo dal petto alla
    schiena che non da una spalla all'altra. Indossava una divisa nuova di
    zecca,  dalle pieghe  stirate  e  dalle  grosse  spalline  dorate  che
    facevano  apparire più alte le spalle massicce.  Aveva l'aspetto di un
    uomo che stava per compiere felicemente uno degli atti più  importanti
    della sua vita. Camminava davanti alle truppe schierate, sussultando a
    ogni  passo  e con la schiena un po' curva.  Si capiva che ammirava il
    suo reggimento,  che ne era orgoglioso e che ad  esso  aveva  dedicato
    tutte le sue forze spirituali;  ma,  nonostante ciò,  quel suo modo di
    camminare esitante e  indeciso  rivelava  che,  oltre  agli  interessi
    militari,  occupavano  una  non  piccola parte del suo animo anche gli
    interessi mondani e quelli per il gentil sesso.
    - Dunque,  mio caro Michailo Mitric',   -  disse a  un  comandante  di
    battaglione  che  avanzava  sorridendo e che aveva come il generale un
    aspetto felice  -  ci è toccata una nottata ben faticosa... Ma mi pare
    che quanto al reggimento non ci  sia  niente  da  dire...  non  è  dei
    peggiori, vi pare?
    Il  comandante di battaglione capì l'allegra ironia di quelle parole e
    si mise a ridere.
    - Non sfigurerebbe neppure sulla piazza d'armi di Tzarizyn...
    - Cosa?  -  chiese il generale.
    In quel momento,  sulla strada che proveniva dalla città e sulla quale
    erano stati disposti soldati in vedetta,  comparvero due cavalieri: un
    aiutante di campo seguito da un cosacco.
    L'aiutante di campo  era  stato  mandato  dal  quartier  generale  per
    precisare  al comandante del reggimento ciò che non era ben chiaro nel
    comunicato del  giorno  prima  e  precisamente  che  il  generalissimo
    desiderava vedere il reggimento come se fosse in marcia: gli uomini in
    cappotto, le armi nei foderi e senza preparazione alcuna.
    Il giorno precedente,  un membro del Consiglio di guerra austriaco era
    giunto da  Vienna  presso  Kutuzòv  con  la  proposta  e  l'ordine  di
    ricongiungersi  al  più presto con l'esercito dell'arciduca Ferdinando
    (2)  e  di  Mack  (3),   ma  Kutuzòv,   non   ritenendo   utile   quel
    congiungimento,  tra  le  altre dimostrazioni per sostenere la propria
    opinione,  aveva intenzione di far vedere  al  generale  austriaco  le
    tristi  condizioni  in  cui  gli giungevano le truppe dalla Russia.  A
    questo scopo voleva muovere  incontro  al  reggimento  e,  quanto  più
    deplorevoli  ne  fossero  state  le condizioni,  tanto più la cosa gli
    avrebbe fatto piacere.  L'aiutante  di  campo,  pur  ignorando  questo
    particolare,  comunicò  al  comandante  del  reggimento  l'ordine  del
    generalissimo: i soldati dovevano essere in tenuta di  marcia  perché,
    in caso contrario, il generalissimo sarebbe stato malcontento.
    A quell'ordine,  il comandante del reggimento abbassò il capo, alzò in
    silenzio le spalle e con gesto irritato allargò le braccia.
    - Abbiamo combinato un bell'affare!  -  esclamò.  -  Ve l'avevo detto,
    Michailo Mitric',  che siamo in marcia e quindi ci vuole l'uniforme da
    campagna    -    aggiunse  in  tono  di  rimprovero  al  comandante di
    battaglione.  -  Ah, mio Dio!  -  aggiunse, e si fece avanti con passo
    deciso.  -  Signori comandanti di battaglione!   -  gridò con voce usa
    al  comando.    -   Sergenti maggiori!   -  e poi:-  Verrà presto?   -
    chiese,  volgendosi all'aiutante di campo con una certa espressione di
    cortesia rispettosa, che evidentemente si riferiva alla persona di cui
    parlava.
    - Tra un'ora, credo.
    - Faremo in tempo a cambiare tenuta?
    - Non so, generale...
    Il  comandante  del  reggimento,   avvicinatosi  alle  truppe,   diede
    personalmente l'ordine di cambiarsi e  di  indossare  il  cappotto.  I
    comandanti  di  compagnia  si  misero  a correre tra i loro uomini;  i
    sergenti maggiori  si  agitarono  (i  cappotti  non  erano  in  ordine
    perfetto)  e  tutti  i  reparti sino allora immobili e silenziosi,  si
    scomposero,  si mossero,  gridarono.  Da  tutte  le  parti  i  soldati
    andavano  e  venivano di corsa,  sollevavano le spalle togliendosi gli
    zaini,  ne tiravano fuori i cappotti e,  alzando  le  braccia,  se  li
    infilavano.
    Mezz'ora  dopo,  i reparti erano di nuovo nell'ordine di prima,  ma da
    neri erano diventati grigi.  Il comandante del  reggimento  ricomparve
    con la sua andatura saltellante e guardò di lontano i suoi uomini.
    - Che c'è ancora?  Che cosa significa questo?   -  gridò ad un tratto,
    fermandosi.  -  Dov'è il capitano della terza compagnia?
    - Comandante della terza compagnia,  dal  generale!  Comandante  della
    terza compagnia,  dal generale!  -  si udì gridare tra le file, mentre
    un aiutante di campo corse a cercare l'ufficiale che non rispondeva.
    Quando  finalmente  le  voci  zelanti  che  gridavano  in  mezzo  alla
    confusione  giunsero all'interessato,  l'ufficiale spuntò da dietro la
    propria compagnia e,  sebbene  fosse  un  uomo  già  attempato  e  non
    abituato  a  correre,  saltellando  sulla punta dei piedi si precipitò
    verso il generale. Il suo viso esprimeva l'inquietudine di uno scolaro
    al quale si ordina di ripetere una  lezione  non  studiata.  Sul  viso
    rosso  (che rivelava mancanza di sobrietà) erano apparse delle chiazze
    e le labbra tremavano. Il comandante del reggimento lo squadrava dalla
    testa ai piedi, mentre egli,  avvicinandosi,  rallentava a mano a mano
    il passo.
    - Un bel giorno farete indossare ai vostri soldati il "sarafàn" (4)...
    Che significa questo?  -  gridò, sporgendo le mascelle e indicando tra
    le file della terza compagnia, un soldato in cappotto di panno grezzo,
    diverso  da  tutti  gli  altri.   -  E voi,  dove vi eravate nascosto?
    Stiamo aspettando il comandante in capo,  e  voi  vi  allontanate  dal
    vostro posto?  Vi insegnerò io a vestire gli uomini con la casacchina,
    in attesa di una rivista!
    Il capitano,  senza distogliere gli occhi  dal  viso  del  comandante,
    serrava  sempre più forte le due dita alla visiera del berretto,  come
    se da quella pressione dipendesse la sua salvezza.
    - Be', perché tacete? E chi è quello laggiù, vestito da ungherese?   -
    disse in tono severamente scherzoso il comandante.
    - Eccellenza...
    -  Eccellenza che cosa?  Eccellenza!  Eccellenza,  Eccellenza che cosa
    nessuno lo sa.
    - Eccellenza, quello è Dòlochov,  l'ufficiale che è stato degradato  -
    rispose a bassa voce il capitano.
    - Degradato a feldmaresciallo, forse, o a soldato? E, se è degradato a
    soldato, deve vestire come tutti gli altri, in uniforme.
    -  Eccellenza,  voi stesso lo avete autorizzato a vestirsi così per le
    marce.
    - Autorizzato! Autorizzato! Già, con voi giovanotti,  è sempre così  -
    disse il comandante del reggimento,  calmandosi un po'.-  Autorizzato!
    Vi si dice una cosa, e voi...  -  e tacque un momento.   -  Vi si dice
    una cosa, e voi ecco... Insomma, vestite i vostri soldati come si deve
    -  concluse,  irritandosi di nuovo.  E,  voltatosi verso l'aiutante di
    campo,  continuò con la sua andatura saltellante a passare in  rivista
    il reggimento. Si vedeva che era soddisfatto della sua sfuriata e che,
    camminando davanti ai soldati, cercava un pretesto per un'altra lavata
    di  testa.  Dopo  aver  rimproverato  un  ufficiale  per  i  gradi non
    abbastanza lucidi e un altro perché non  perfettamente  allineato,  si
    avvicinò alla terza compagnia.
    - Così si sta in fila?  Dov'è il tuo piede destro? Dov'è il tuo piede?
    -  gridò con un'espressione di sofferenza nella  voce,  già  a  cinque
    uomini di distanza da Dòlochov, che indossava un cappotto azzurro.
    Dòlochov  lentamente  drizzò  la  gamba  piegata  e  fissò il viso del
    generale con i suoi occhi chiari e sfrontati.
    - Perché un cappotto azzurro? Via!  Sergente maggiore,  fate rivestire
    questa can...  -  Ma non finì la frase.
    - Generale,  io ho il dovere di obbedire ai vostri ordini, ma non sono
    obbligato a sopportare...  -  interruppe vivamente Dòlochov.
    - Nei ranghi non si parla! Non si parla, non si parla!
    - Non sono obbligato a sopportare gli insulti  -  concluse a voce alta
    e chiara Dòlochov.
    Gli occhi del generale e del  soldato  si  incrociarono.  Il  generale
    tacque, tirandosi nervosamente la sciarpa troppo tesa.
    -  Vogliate indossare un altro cappotto,  per favore  -  disse dopo un
    momento, e si allontanò.


    CAPITOLO 2.

    - Arriva!   -  gridò  in  quel  momento  un  soldato  di  vedetta.  Il
    comandante del reggimento arrossì,  corse al suo cavallo,  afferrò con
    le mani tremanti la staffa, chinò il corpo, balzò in sella, sguainò la
    spada e, con il viso raggiante e risoluto, torse la bocca di lato e si
    precipitò a dare il suo comando. Il reggimento ondeggiò per un attimo,
    poi rimase immobile.
    - At-ten-ti!   -  gridò il generale con una voce che scuoteva l'anima,
    gioiosa per lui stesso,  severa per il reggimento, rispettosa verso il
    superiore che si avvicinava.
    Per l'ampia strada polverosa,  fiancheggiata da due  file  di  alberi,
    avanzava   al   piccolo   trotto  un'alta  carrozza  viennese  dipinta
    d'azzurro,   dalle  ruote  leggermente  scricchiolanti.   Dietro  alla
    carrozza  cavalcavano  gli  ufficiali  del  séguito  e un drappello di
    croati.  Accanto a Kutuzòv stava seduto un generale austriaco,  la cui
    giubba  bianca  spiccava stranamente tra le divise nere dei russi.  La
    carrozza si fermò a  breve  distanza  dal  reggimento.  Kutuzòv  e  il
    generale  austriaco  stavano  discorrendo  sottovoce e Kutuzòv sorrise
    appena quando, con passo pesante,  scese dal predellino come se non ci
    fossero  là  davanti quei duemila uomini che,  trattenendo il respiro,
    guardavano fissi lui e il loro comandante.
    Risonò un ordine,  di nuovo il reggimento si  scosse,  presentando  le
    armi.  In  un silenzio di tomba si levò la debole voce del generale in
    capo. Il reggimento unanime urlò: "Evviva vostra eccellenza!".  E,  da
    capo,  tutto fu silenzio. Dapprima Kutuzòv restò ritto e immobile allo
    stesso posto, mentre il reggimento gli sfilava davanti;  poi,  insieme
    con  il  generale  in  divisa  bianca,  accompagnato  dal suo séguito,
    cominciò a percorrere le file.
    Dal modo con cui aveva salutato il generale in capo, bevendolo con gli
    occhi, dal modo con cui,  moderando il passo saltellante si chinava in
    avanti  seguendo il superiore,  scattando a ogni parola e a ogni gesto
    di lui,  era evidente che il comandante del  reggimento  adempiva  con
    maggior  piacere  i  suoi  doveri di inferiore che quelli di capo.  Il
    reggimento,  grazie  alla  sua  severità  e  alle  sue  cure,  era  in
    condizioni  eccellenti  a  confronto  con quelle degli altri giunti da
    poco a Braunau.  Tra ritardatari  e  malati,  mancavano  soltanto  217
    uomini e tutto era in ordine perfetto, eccetto le calzature.
    Kutuzòv passava tra le file,  fermandosi qua e là,  rivolgendo qualche
    parola affettuosa agli  ufficiali  che  aveva  conosciuto  durante  la
    campagna  di  Turchia  e  talvolta  anche  ai  soldati.  Guardando gli
    stivali,  più volte crollò tristemente il capo e li indicò al generale
    austriaco,  come  per dire che,  pur non volendo rimproverare nessuno,
    non poteva non notare  che  erano  assai  malandati.  Ogni  volta,  il
    comandante  del  reggimento correva un po' avanti,  temendo di perdere
    sia pure una sola parola del  generalissimo  che  riguardasse  il  suo
    reggimento.  Dietro  Kutuzòv,  a  una distanza così breve che ogni sua
    parola,  anche se pronunziata a  bassa  voce,  potesse  essere  udita,
    camminavano  una  ventina di ufficiali del séguito.  Essi discorrevano
    tra di loro e di tanto in tanto ridevano.  Seguiva assai da vicino  il
    generale  un  bell'aiutante di campo: era il principe Bolkonskij,  che
    aveva al fianco il collega Nesvitzkij,  ufficiale di  stato  maggiore,
    alto,  molto  grasso,  dal  bel  viso buono e sorridente e dagli occhi
    dolci.  Nesvitzkij tratteneva a stento il riso,  eccitato da un  bruno
    ufficiale  degli ussari che gli camminava a fianco.  L'ufficiale degli
    ussari,  senza sorridere e senza mai mutare l'espressione degli  occhi
    immobili,  guardava  con  aria  seria  la  schiena  del comandante del
    reggimento e imitava ogni sua mossa: ogni volta che quello  sussultava
    e  faceva  un inchino,  l'ufficiale degli ussari faceva esattamente lo
    stesso.   Nesvitzkij  rideva  e  dava  gomitate  agli   altri   perché
    guardassero quel burlone.
    Kutuzòv camminava lentamente e pigramente davanti a quelle migliaia di
    occhi  che quasi schizzavano dalle orbite per seguirlo.  Arrivato alla
    terza compagnia,  tutto a un tratto si fermò.  Il séguito,  non avendo
    preveduto quella sosta, involontariamente gli si trovò quasi addosso.
    - Ah, Timochin!  -  esclamò il generalissimo, riconoscendo il capitano
    dal  naso  rosso  che  aveva  avuto una lavata di capo per il cappotto
    azzurro.
    Pareva impossibile riuscire ad irrigidirsi più di quanto  aveva  fatto
    Timochin,  mentre  il  suo  comandante  lo rimproverava.  Ma quando il
    generalissimo gli rivolse la parola,  il capitano si  irrigidì  a  tal
    punto  da  far  pensare  che  non  avrebbe potuto resistere oltre,  se
    Kutuzòv l'avesse guardato ancora e perciò Kutuzòv,  che  evidentemente
    aveva capito la sua situazione e desiderava ogni bene al capitano,  si
    affrettò a voltar la testa dall'altra parte,  ma sul suo viso  grasso,
    sfregiato da una cicatrice, passò il lampo di un sorriso.
    -  Un  altro  compagno  di  Ismaìl  (5)    -   disse.   -  Un valoroso
    ufficiale! Sei contento di lui?  -  chiese,  rivolto al comandante del
    reggimento.
    E questi, imitato come da uno specchio a lui invisibile dall'ufficiale
    degli ussari, ebbe un sussulto, avanzò e rispose:
    - Molto contento, eccellenza!
    -  Nessuno  di  noi  è  esente da qualche debolezza  -  disse Kutuzòv,
    sorridendo e allontanandosi.   -   Quel  capitano  era  un  devoto  di
    Bacco...
    Il comandante del reggimento si turbò,  come se fosse lui colpevole, e
    non rispose. In quel momento l'ufficiale degli ussari notò il riso del
    capitano dal naso rosso e la pancia fortemente ritirata indietro e  lo
    imitò  così  bene  che  Nesvitzkij  non  poté  trattenersi dal ridere.
    Kutuzòv si voltò.  Ma era evidente che l'ussaro poteva  atteggiare  il
    proprio  viso  come  voleva;  nel  momento  in cui Kutuzòv si voltava,
    l'ufficiale riuscì a fare una smorfia e  ad  assumere,  immediatamente
    dopo, un'espressione seria, rispettosa e innocente. La terza compagnia
    era l'ultima e Kutuzòv si era fatto pensieroso, cercando evidentemente
    di richiamarsi qualcosa alla memoria. Il principe Andréj si staccò dal
    séguito e gli disse sottovoce, in francese:
    - Mi avete ordinato di ricordarvi il degradato Dòlochov,  che si trova
    in questo reggimento.
    - Dov'è Dòlochov?  -  chiese Kutuzòv.
    Dòlochov, che aveva già indossato il cappotto grigio dei soldati,  non
    aspettò  di  essere chiamato.  La sua snella figura di soldato biondo,
    dagli occhi azzurri, uscì dalle file,  avanzò verso il generalissimo e
    presentò le armi.
    -  Un  reclamo?    -    domandò  Kutuzòv,  corrugando  leggermente  le
    sopracciglia.
    - Questo è Dòlochov  -  disse il principe Andréj.
    - Ah!  -  esclamò Kutuzòv.  -  Spero che la lezione ti servirà. Fa' il
    tuo dovere. L'imperatore è magnanimo.  E io non mi dimenticherò di te,
    se ti comporterai bene.
    I  chiari  occhi azzurri guardavano ora il generalissimo con lo stesso
    ardire con cui prima avevano guardato il comandante del reggimento,  e
    la loro espressione parve abolire quel velo convenzionale che separava
    il comandante supremo dal soldato semplice...
    -  Io domando soltanto una cosa,  eccellenza  -  disse con la sua voce
    sonora, ferma e lenta.  -  Domando soltanto che mi sia dato il modo di
    cancellare  la  mia  colpa  e   di   dimostrare   la   mia   devozione
    all'imperatore e alla Russia.
    Kutuzòv si voltò. Nei suoi occhi lampeggiò lo stesso sorriso di quando
    si  era  allontanato  dal  capitano  Timochin.  Si voltò e aggrottò la
    fronte,  come se volesse dire che quanto gli diceva Dòlochov e  quanto
    gli avesse potuto ancora dire egli lo sapeva da un gran pezzo, gli era
    venuto  a noia e non era affatto ciò che occorreva.  Volse le spalle e
    si avviò verso la carrozza.
    Il reggimento si dispose per compagnie e si diresse ai  quartieri  che
    gli erano stati assegnati, a breve distanza da Braunau dove sperava di
    calzarsi, vestirsi e riposarsi dopo le faticose marce.
    -  Non  mi serbate rancore,  vero,  Prochòr Ignàtevic'?   -  chiese il
    comandante  del  reggimento,   dopo  essersi  avvicinato  al  capitano
    Timochin  che  camminava  in  testa alla terza compagnia.  Il viso del
    comandante del  reggimento  esprimeva,  dopo  la  rivista  felicemente
    conclusa,  una  incontenibile  gioia.    -    E' il servizio...  non è
    possibile altrimenti...  A volte,  di fronte al reggimento,  capita di
    riscaldarsi...  Mi  scuserò  io  per  primo,  voi  mi conoscete...  Ha
    espresso il suo vivo compiacimento!   -  E tese la mano al  comandante
    di compagnia.
    -  Ma  figuratevi,  generale,  come  potrei  osare...    -  rispose il
    capitano, mentre il naso gli si faceva più rosso del consueto, ed egli
    sorrideva mostrando il vuoto lasciato da due denti anteriori  spezzati
    sotto Ismaìl dal calcio di un fucile.
    -   Riferite  al  signor  Dòlochov  di  star  tranquillo  che  non  lo
    dimenticherò.  E,  a proposito,  ditemi una  cosa  che  volevo  sempre
    domandarvi: che cosa fa? Come si comporta?
    -  Quanto  al servizio è molto a posto,  eccellenza,  ma...  quanto al
    carattere...  -  disse Timochin.
    - Ah, com'è il carattere?
    - Va a giorni, eccellenza  -  rispose il capitano.  -  Qualche volta è
    intelligente, ragionevole, buono; qualche volta,  invece,  diventa una
    bestia.  In  Polonia,  se  lo  volete  sapere,  per poco non uccise un
    ebreo...
    - Eh sì,  eh sì...  tuttavia bisogna compatire un  giovane  che  è  in
    disgrazia.  Ha  relazioni  notevoli,  quindi  voi...    -    disse  il
    comandante del reggimento.
    - Obbedirò,  eccellenza  -  rispose Timochin,  facendo capire  con  un
    sorriso di aver compreso il desiderio del suo superiore.
    - Ma sì, ma sì...
    Il  comandante  del  reggimento  cercò tra le file Dòlochov e fermò il
    cavallo.
    - Al primo scontro, le spalline!  -  gli disse.
    Dòlochov lo guardò, non rispose e non mutò l'espressione ironica della
    bocca sorridente.
    - Tutto è andato bene  -   proseguì  il  comandante  del  reggimento.-
    Agli  uomini  un  bicchiere  di acquavite da parte mia  -  aggiunse in
    modo che i soldati sentissero.   -  Grazie a tutti!  Sia lodato Iddio!
    -  E, oltrepassata quella compagnia, passò a un'altra.
    -  Be',  è  davvero  un  brav'uomo,  con lui si presta bene servizio -
    dichiarò Timochin all'ufficiale subalterno che gli camminava a fianco.
    - Un vero re  di  cuori!    -    (Così  era  stato  soprannominato  il
    comandante del reggimento) rispose, ridendo, l'ufficiale subalterno.
    Il  buon  umore  dei  superiori  dopo  la  rivista si era trasmesso ai
    soldati.  Le compagnie  marciavano  allegramente.  Da  ogni  parte  si
    intrecciavano le parole degli uomini.
    - Chi diceva che Kutuzòv è cieco da un occhio?
    - E come no? E' guercio.
    -  No,  mio caro,  ha più occhi di te.  E ha guardato tutto: stivali e
    pezze da piedi...
    - Quando si è fermato e ha guardato i miei... be', ho pensato...
    - E quell'altro,  l'austriaco che era con lui,  sembrava  spalmato  di
    gesso. Bianco come farina ! Immagino come puliranno le divise!
    -   Senti   un  po',   Fedjoscëv,   ha  detto  quando  cominceranno  i
    combattimenti?  Tu gli stavi vicino...  Dicevano tutti che "Bunaparte"
    era qui a Braunau!
    - "Bunaparte" qui a Braunau?  Che inventi,  imbecille? Che cosa non sa
    lui!  Ora è il prussiano  che  si  ribella,  e  l'austriaco  lo  tiene
    sottomesso.  Quando quello si sarà calmato, allora comincerà la guerra
    con Bunaparte. E tu dici che "Bunaparte" è a Braunau?  Si vede proprio
    che sei scemo. Ascolta meglio, un'altra volta!
    -  Ah,  quei diavoli di furieri!  Guarda,  la quinta compagnia sta già
    svoltando nel villaggio;  loro avranno già cotto il rancio,  e noi non
    saremo ancora arrivati!
    - Ehi, tu, diavolo, dammi un po' di galletta...
    -  Ma  tu,  caro,  mi hai dato il tabacco,  ieri?  Be',  fa lo stesso:
    prendi, to'!
    - Se almeno si facesse qui una sosta: se  no,  si  marcia  ancora  per
    cinque chilometri senza mangiare...
    -  Sarebbe una bella cosa,  eh,  se questi Tedeschi ci dessero le loro
    carrozze. Si cammina bene, in carrozza...
    - Ma qui,  mio caro,  la gente è povera.  Prima erano tutti  polacchi,
    sempre gente che sta sotto la Russia, ma adesso sono tutti Tedeschi.
    - Avanti i cantori!  -  gridò il capitano.
    Da diverse file uscirono allora venti uomini e si misero in testa alla
    compagnia.  Il tambur maggiore, capo dei cori, si voltò verso di loro,
    fece un cenno con la mano e  intonò  la  lenta  canzone  militare  che
    comincia:  "Non  è  l'aurora,  non è il sole che si è levato..." e che
    termina con le parole:  "Ah,  quanta  gloria  conquisteremo  con  papà
    Kamenskij  (6)...",  Questa canzone,  composta in Turchia,  veniva ora
    cantata in Austria con una sola variazione: invece di papà  Kamenskij,
    i soldati dicevano: "papà Kutuzòv".
    Staccando  queste ultime parole alla maniera militare e fatto un gesto
    con le mani come se gettasse qualcosa in terra, il tambur maggiore, un
    bel soldato sui quarant'anni,  guardò severamente i cantori e aggrottò
    il viso.  Poi, convinto che tutti gli sguardi fossero fissi su di lui,
    fece il gesto di sollevare cautamente sopra  la  testa,  con  ambo  le
    mani,  un invisibile oggetto prezioso, di tenerlo così qualche secondo
    e poi come scagliandolo risolutamente, attaccò:

    "O tu casa, casa mia!"

    "Casa mia,  tutta nuova..." ripresero venti voci,  e  il  sonatore  di
    castagnette,  nonostante il peso dello zaino,  balzò arditamente fuori
    dalle  file  e,  messosi  a  camminare  all'indietro,  in  testa  alla
    compagnia,  cominciò  ad  agitare  le  spalle,  facendo  il  gesto  di
    minacciare qualcuno con le sue castagnette.  I soldati,  dondolando le
    braccia   al   ritmo   della   musica,   marciavano  a  lunghi  passi,
    istintivamente accordandovisi. Dietro la compagnia si udì un rumore di
    ruote, uno scricchiolio di molle e uno scalpitio di cavalli. Kutuzòv e
    il suo séguito ritornavano in città.  Il comandante in  capo  fece  un
    segno che i soldati continuassero a marciare liberamente e il suo viso
    e   quello   degli  ufficiali  del  séguito  assunsero  un'espressione
    soddisfatta all'udire quei canti e al vedere quel soldato che  ballava
    e  l'andatura allegra e ardita della compagnia.  Nella seconda fila di
    destra,  lungo la quale passava la carrozza,  colpiva  lo  sguardo  un
    soldato  dagli  occhi  azzurri:  era  Dòlochov  che,  con  una  grazia
    particolare e svelta,  camminava a tempo di musica e fissava  in  viso
    gli  ufficiali che gli passavano a lato con l'aria di compiangere chi,
    in quel momento,  non marciava con  la  compagnia.  L'ufficiale  degli
    ussari   che   faceva  parte  del  séguito  di  Kutuzòv  e  che  aveva
    scimmiottato il comandante del reggimento, rimase un po indietro dalla
    carrozza e si avvicinò a Dòlochov.
    Quell'ussaro,  Zerkòv,  un tempo a Pietroburgo aveva  fatto  parte  di
    quella  scapigliata  compagnia  capeggiata  da Dòlochov.  Zerkòv aveva
    incontrato all'estero Dòlochov,  già degradato,  ma non aveva ritenuto
    necessario riconoscerlo.  Ora, dopo le parole di Kutuzòv al degradato,
    si volse a lui con la cordialità di un vecchio amico:
    - Come va, caro?   -  chiese tra il frastuono della musica,  adeguando
    il passo del cavallo a quello della compagnia.
    - Come va?  -  ripeté freddamente Dòlochov.  -  Lo vedi...
    La  vivace  canzone  conferiva  un particolare significato all'allegro
    tono disinvolto con cui Zerkòv parlava e alla decisa  freddezza  della
    risposta di Dòlochov.
    - Be', come te la cavi con i superiori?  -  chiese l'ussaro.
    - Non c'è male.  Sono brave persone.  E tu, come hai fatto a cacciarti
    nello stato maggiore?
    - Addetto a servizi speciali.
    Tacquero entrambi un poco.
    "Con il braccio destro ella ha lanciato il falco",  diceva la canzone,
    suscitando  un  senso  istintivo  di  allegria.  La loro conversazione
    sarebbe stata  probabilmente  diversa  se  non  si  fosse  svolta  con
    l'accompagnamento di quel canto.
    - E' vero che gli Austriaci sono stati sconfitti?  -  chiese Dòlochov.
    - Chi lo sa? Dicono...
    -  Sono  contento  -  rispose Dòlochov,  in tono secco e deciso,  come
    voleva la canzone.
    - Vieni da noi qualche sera, giocheremo a faraone  -  disse Zerkòv.
    - Avete molto denaro adesso?
    - Vieni.
    - Non è possibile!  Ho dato la mia parola: non bevo e non gioco sino a
    quando non avrò riconquistato le spalline.
    - Al primo combattimento...
    - Allora si vedrà.
    E di nuovo tacquero ambedue.
    -  Se  ti  occorre qualche cosa,  vieni da noi: allo stato maggiore ti
    aiuteranno tutti  -  disse Zerkòv.
    Dòlochov sorrise.
    - Non ti preoccupare: se ho bisogno di qualche cosa, non lo domanderò,
    me lo prenderò.
    - Be', dicevo così...
    - Dicevo così anch'io...
    - Addio.
    - Sta' bene.

    "...In alto e lontano
    Al paese natio...".

    Zerkòv spronò il cavallo che per tre  volte  si  impennò  e  scalpitò,
    incerto su quale zampa partire; infine si decise, si slanciò veloce al
    galoppo,  anch'esso sul ritmo della canzone, oltrepassò la compagnia e
    raggiunse la carrozza.


    CAPITOLO 3.

    Al ritorno dalla rivista,  Kutuzòv,  sempre accompagnato dal  generale
    austriaco,  passò  nel  suo  studio  e,  chiamato l'aiutante di campo,
    ordinò che gli si portassero alcuni documenti relativi alle condizioni
    delle truppe e le lettere avute dall'arciduca Ferdinando che comandava
    l'esercito di prima linea.  Il principe Andréj Bolkonskij entrò con le
    carte  richieste.  Dinanzi  alla tavola,  su cui era spiegato un piano
    delle operazioni, sedevano Kutuzòv e il generale, membro del Consiglio
    superiore di guerra austriaco.
    - Ah!   -  disse Kutuzòv,  volgendosi verso Bolkonskij,  come  se  con
    questa  parola  lo  invitasse ad aspettare,  e continuò in francese il
    discorso iniziato.
    - Io dico soltanto questo,  generale  -    proseguì  Kutuzòv  con  una
    gradevole   eleganza   di   espressione  e  di  accenti  che  imponeva
    l'attenzione a ogni parola che egli pronunziava  senza  fretta  e  che
    egli  stesso  ascoltava  con  evidente  piacere.   -  Io dico soltanto
    questo,  generale,  che se la questione dipendesse dal  mio  personale
    desiderio, la volontà di sua maestà l'imperatore Francesco (7) sarebbe
    esaudita da un pezzo. Da molto tempo avrei accontentato l'arciduca; e,
    credetemi  sul  mio  onore,  che  per me personalmente sarebbe un gran
    sollievo cedere il comando supremo dell'armata a generali più  esperti
    e più abili di me dei quali l'Austria è tanto ricca, liberando così me
    stesso   da   questa   pesantissima  responsabilità.   Ma  sovente  le
    circostanze sono più forti di noi, generale...
    E sorrise con un'espressione che voleva dire: "Avete pieno diritto  di
    non  credermi,  e  il  fatto  che  mi crediate o no mi è assolutamente
    indifferente,  ma non avete alcun  motivo  per  dirmelo,  e  questo  è
    l'essenziale".
    Il  generale  austriaco  aveva  l'aria  scontenta,  ma  non  poté  non
    rispondere con lo stesso tono cortese.
    - Al contrario  -  disse egli con voce irritata e seccata,  in  aperta
    contraddizione con le parole lusinghiere che stava per pronunziare;  -
    al  contrario,  la  partecipazione  di  vostra  eccellenza all'impresa
    comune è  molto  apprezzata  da  sua  maestà,  ma  noi  riteniamo  che
    l'attuale   lentezza  privi  il  glorioso  esercito  russo  e  i  suoi
    comandanti di quegli  allori  che  sono  usi  cogliere  sui  campi  di
    battaglia    -    concluse,  con  una frase evidentemente preparata in
    anticipo.
    Kutuzòv fece un inchino, senza modificare il proprio sorriso.
    - E io sono convinto e,  in base all'ultima lettera inviatami  da  sua
    altezza l'arciduca Ferdinando, ritengo che le truppe austriache, sotto
    la  guida  di un capo abilissimo qual è il generale Mack,  abbiano già
    riportato una vittoria decisiva e non abbiano più bisogno  del  nostro
    aiuto.
    Il  generale aggrottò le sopracciglia.  Sebbene non si avessero ancora
    notizie sicure sulla sconfitta  degli  Austriaci,  troppe  circostanze
    ormai confermavano le voci pessimistiche e perciò l'ipotesi di Kutuzòv
    circa una vittoria austriaca aveva tutta l'aria di una canzonatura. Ma
    Kutuzòv  continuava  a  sorridere  serenamente,  sempre  con la stessa
    espressione che affermava  il  suo  diritto  a  una  supposizione  del
    genere.  E infatti, l'ultima lettera di Mack, giuntagli dal campo, gli
    aveva comunicato la notizia delle vittorie riportate  e  gli  riferiva
    circa la vantaggiosa posizione strategica dell'esercito.
    - Dammi quella lettera  -  disse Kutuzòv al principe Andréj.  -  Ecco,
    vogliate ascoltarne voi stesso il contenuto  -  e sempre con lo stesso
    sorriso  canzonatorio  agli  angoli delle labbra,  lesse in tedesco al
    generale austriaco  il  brano  seguente  della  lettera  dell'arciduca
    Ferdinando:

    "Wir haben vollkommen zusammengehaltene Kräfte, nahe an 70000 Mann, um
    den  Feind,  wenn  er  den  Lech passierte,  angreifen und schlagen zu
    können. Wir konnen, da wir Meister von Ulm sind, den Vorteil, auch von
    beiden Ufern der Donau Meister zu  bleiben,  nicht  verlieren;  mithin
    auch  jeden  Augenblick  wenn der Feind den Lech nicht passierte,  die
    Donau ubersetzen, uns auf seine Communikations-Linie werfen, die Donau
    unterhalb repassieren und dem Feinde,  wenn er sich gegen unsere treue
    Allirte  mit  ganzer  Macht  wenden  wollte,  seine  Absicht  alsobald
    vereilten.  Wir  werden  auf  solche  Weise  dem  Zeitpunkt,   wo  die
    Kaiserlich-Russische    Armée    ausgerustet    sein   wird,    muthig
    entgegenharren,  und sodann leicht  gemeinschaftlich  die  Möglichkeit
    finden, dem Feinde das Schicksal zu bereiten, so er verdient".
    [8.   "Noi  disponiamo  di  circa  settantamila  uomini  perfettamente
    concentrati in modo da poter attaccare e  battere  il  nemico  qualora
    attraversasse il Lech.  Poiché occupiamo Ulma,  possiamo conservare il
    vantaggio di dominare anche le due rive del Danubio e quindi,  in caso
    che il nemico non attraversasse il Lech, passare il Danubio e piombare
    in qualsiasi momento sulle sue linee di comunicazione,  riattraversare
    più in basso il Danubio e rendere vano il disegno del nemico se questi
    volesse  volgersi  contro  i  nostri  fedeli  alleati.   In  tal  modo
    aspetteremo  con  animo  fermo  il momento in cui l'esercito imperiale
    russo sia fermo per poter cogliere l'occasione di infliggere al nemico
    la sorte che si merita"].

    Terminata la lettura di  quel  periodo,  Kutuzòv  trasse  un  profondo
    respiro  e  guardò  con  espressione  benevola e attenta il membro del
    Consiglio superiore della guerra.
    - Ma voi,  eccellenza,  conoscete la saggia regola  che  prescrive  di
    supporre sempre il peggio  -  disse il generale austriaco, desiderando
    evidentemente  di  finirla  con  gli  scherzi  e  di  entrare nel vivo
    dell'argomento.
    Senza volerlo, si volse a guardare l'aiutante di campo.
    - Scusate, generale  -  interruppe Kutuzòv, volgendosi anch'egli verso
    il principe Andréj.    -  Senti,  caro,  portami tutti i rapporti  dei
    nostri  informatori  che  ha Kozlovskij (9).  Ecco qui due lettere del
    conte Nostitz (10), ecco la lettera dell'arciduca Ferdinando,  ed ecco
    ancora  queste carte  -  concluse,  porgendogli alcuni fogli.   -  Con
    tutto questo materiale redigerai accuratamente, in lingua francese, un
    memorandum di tutte le notizie che abbiamo  relative  alle  operazioni
    dell'esercito austriaco. E poi lo consegnerai a sua eccellenza.
    Il principe Andréj chinò la testa, facendo intendere con quel gesto di
    aver  capito  sin  dalle  prime  parole non solo ciò che gli era stato
    detto,  ma anche ciò che Kutuzòv avrebbe desiderato dirgli.  Prese  le
    carte,  fece un inchino e,  camminando leggermente sul tappeto,  entrò
    nella sala di ricevimento.
    Quantunque non fosse trascorso molto tempo dacché  aveva  lasciato  la
    Russia,  il  principe  Andréj  era molto mutato.  Nell'espressione del
    viso, nei gesti,  nel modo stesso di camminare,  non si notavano quasi
    più  quel  senso  di  simulazione,  di stanchezza,  di indolenza di un
    tempo; ora egli aveva l'aspetto di un uomo che non ha tempo di pensare
    all'impressione che può produrre sugli altri e che è  occupato  in  un
    lavoro  piacevole  e interessante.  Il suo volto esprimeva una maggior
    soddisfazione di sé e di coloro che gli stavano attorno;  lo sguardo e
    il sorriso erano più sereni e attraenti.
    Kutuzòv,  che egli aveva raggiunto ancora in Polonia, lo aveva accolto
    molto affettuosamente,  gli aveva promesso  di  non  dimenticarlo,  lo
    aveva scelto tra gli altri aiutanti di campo, l'aveva portato con sé a
    Vienna  ove  gli  affidava  gli  incarichi più importanti.  Da Vienna,
    Kutuzòv aveva scritto al suo vecchio compagno  d'armi,  al  padre  del
    principe  Andréj:  "Vostro  figlio  promette di diventare un ufficiale
    eccezionale per la fermezza e la  coscienza  con  cui  compie  i  suoi
    doveri.  Mi  considero  fortunato  di  avere  al  mio fianco un simile
    ufficiale".
    Nello stato maggiore di Kutuzòv,  tra i colleghi  e  nell'esercito  in
    genere, il principe Andréj, proprio come già nella migliore società di
    Pietroburgo,  godeva di due reputazioni assolutamente opposte: alcuni,
    e costituivano la minoranza,  lo consideravano un essere  eccezionale,
    diverso  da  loro  e da tutti gli altri,  si attendevano da lui grandi
    cose, lo ascoltavano,  lo ammiravano,  lo imitavano e con costoro egli
    era  semplice  e  affabile;  gli  altri,  ed erano i più,  non avevano
    simpatia per lui, lo ritenevano pieno di boria, freddo e antipatico. E
    con questi ultimi,  il principe Andréj si comportava in modo da essere
    rispettato e persino temuto.
    Uscito dal gabinetto di lavoro di Kutuzòv,  il principe Andréj, con le
    carte in mano,  si avvicinò a un  suo  collega,  l'aiutante  di  campo
    Kozlovskij, che sedeva presso la finestra con un libro in mano.
    - Ebbene, principe?  -  gli chiese Kozlovskij.
    - Ha ordinato di preparare un rapporto dal quale risulti il motivo per
    cui non avanziamo.
    - E perché?
    Il principe Andréj si strinse nelle spalle.
    - Ci sono notizie da Mack?  -  proseguì Kozlovskij.
    - No.
    - Se fosse vero che è stato sconfitto, la notizia sarebbe arrivata.
    - Penso di sì  -  disse il principe Andréj, dirigendosi verso l'uscio,
    ma  proprio in quel momento entrava,  chiudendosi con violenza l'uscio
    alle spalle, un generale austriaco, in cappotto, con la testa fasciata
    da un fazzoletto nero e l'Ordine di Maria Teresa al collo. Il principe
    Andréj si fermò.
    - Il generalissimo  Kutuzòv?    -    chiese  rapidamente  il  generale
    austriaco con duro accento tedesco,  guardando a destra e a sinistra e
    avanzando, senza fermarsi, verso il gabinetto da lavoro di Kutuzòv.
    - Il generalissimo è occupato  -  disse Kozlovskij,  avvicinandosi  in
    fretta al nuovo venuto e sbarrandogli il passo.-  Chi devo annunziare?
    L'ignoto  generale  guardò dall'alto in basso,  con un certo disprezzo
    Kozlovskij,  che era di bassa statura,  come stupefatto di non  essere
    riconosciuto.
    - Il generalissimo è occupato  -  ripeté con calma Kozlovskij.
    Il  viso  del  generale  si  rabbuiò,  le  sue  labbra  si  storsero e
    tremarono.  Estrasse un taccuino,  scrisse rapidamente alcune parole a
    matita,  strappò il foglio, lo consegnò e, avvicinatosi a passo rapido
    alla finestra,  si lasciò cadere  su  una  sedia  e  volse  gli  occhi
    attorno,  quasi chiedendosi perché mai lo guardassero. Dopo un momento
    alzò il capo,  allungò il collo come se si preparasse a dire qualcosa,
    ma subito dopo, quasi stesse canticchiando con noncuranza tra sé e sé,
    emise  uno  strano  suono  che  immediatamente  soffocò.  La porta del
    gabinetto da lavoro si  aprì  e  sulla  soglia  comparve  Kutuzòv.  Il
    generale  dalla testa fasciata,  curvandosi come se volesse evitare un
    pericolo, con rapidi e lunghi passi delle gambe sottili, si avvicinò a
    Kutuzòv.
    - Vous voyez le malheureux Mack [11.  Ecco dinanzi a voi lo sventurato
    Mack!]  -  disse con voce spezzata.
    Il viso di Kutuzòv,  che stava ritto sulla soglia,  rimase per qualche
    secondo assolutamente immobile.  Poi su di esso passò  ondeggiando  un
    fremito,  e  la  sua fronte si spianò;  chinò rispettosamente il capo,
    chiuse gli occhi e si scostò  facendo  passare  Mack  avanti  a  sé  e
    chiudendo egli stesso la porta alle proprie spalle.
    La  voce  che  già  circolava  circa la sconfitta degli Austriaci e la
    capitolazione sotto Ulma di tutto l'esercito, era confermata. Mezz'ora
    dopo, alcuni aiutanti di campo vennero inviati in diverse direzioni ad
    annunziare che le truppe russe, sino allora inattive, avrebbero dovuto
    affrontare il nemico.
    Il principe Andréj era uno dei pochi ufficiali  dello  stato  maggiore
    che  dimostrasse  il  massimo interesse per l'andamento generale della
    guerra.  Al vedere Mack e all'udire i particolari della sua sconfitta,
    comprese  che la campagna era per metà perduta,  comprese quanto fosse
    difficile la situazione dell'esercito russo,  e  immaginò  rapidamente
    quanto  esso doveva attendersi e quale parte avrebbe dovuto sostenere.
    Involontariamente  provava   un   senso   di   letizia   al   pensiero
    dell'umiliazione  subita  dalla  tracotante  Austria e al pensiero che
    forse tra una settimana egli stesso avrebbe assistito e partecipato  a
    uno scontro tra Russi e Francesi,  il primo,  dopo Suvorov.  Tuttavia,
    pur temendo  il  genio  di  Bonaparte  che  avrebbe  potuto  rivelarsi
    superiore  al  valore  dell'esercito  russo,  non  poteva ammettere la
    possibilità di una sconfitta per il suo eroe.
    Agitato e turbato da questi pensieri,  il  principe  Andréj  si  avviò
    verso  la  sua  camera  per scrivere,  come faceva ogni giorno,  a suo
    padre.  Nel corridoio s'imbatté  nel  collega  Nesvitzkij  e  in  quel
    burlone di Zerkòv; come sempre, i due ridevano di qualche cosa.
    - Perché sei tanto cupo?   -  domandò Nesvitzkij,  che aveva notato il
    suo viso pallido e gli occhi luccicanti del principe Andréj.
    - Non c'è proprio di che essere allegri!  -  rispose Bolkonskij.
    Mentre il principe Andréj si tratteneva con Nesvitzkij e  con  Zerkòv,
    dall'altra  estremità  del  corridoio giungevano Strauch,  il generale
    austriaco addetto allo stato maggiore di Kutuzòv quale  sovrintendente
    all'approvvigionamento dell'esercito russo,  e un membro del Consiglio
    superiore della guerra, arrivato il giorno precedente.  L'ampiezza del
    corridoio  permetteva  che  i  generali passassero liberamente accanto
    agli ufficiali,  ma Zerkòv,  scostando con una spinta Nesvitzkij,  gli
    disse con voce affannata:
    -  Vengono!  Vengono!  Fate largo!  Lasciate libero il passaggio,  per
    favore!
    I generali passavano,  evidentemente desiderosi di sottrarsi a ossequi
    imbarazzanti.  Sul  viso  del  faceto  Zerkòv  apparve a un tratto uno
    stupido sorriso di gioia incontenibile.
    -  Eccellenza,    -    disse  egli  in  tedesco,  facendosi  avanti  e
    rivolgendosi  al  generale austriaco  -  ho l'onore di porgervi le mie
    congratulazioni.
    Aveva chinato la  testa  e,  con  quell'aria  goffa  dei  bambini  che
    imparano a ballare, prese a battere ora l'uno ora l'altro tacco.
    Il  generale,  membro  del  Consiglio  di guerra austriaco,  lo guardò
    severamente;  ma accortosi della serietà di quello stupido sorriso non
    poté  rifiutare  un  momento di attenzione.  Aggrottò un po' il viso e
    dimostrò di essere pronto ad ascoltare.
    - Ho l'onore di congratularmi con voi;  il generale Mack è arrivato in
    ottima  salute,  salvo  una  leggera  ferita  qui   -  aggiunse con un
    sorriso radioso e toccandosi la testa.
    Il generale si accigliò e andò oltre.
    - "Gott, wie naiv!" [12. Dio,  com'è ingenuo!]  -  esclamò con rabbia,
    già lontano di alcuni passi.
    Nesvitzkij,  con uno scoppio di risa, abbracciò il principe Andréj, ma
    Bolkonskij, fattosi ancora più pallido,  con un'espressione di collera
    sul viso,  lo scostò e si voltò verso Zerkòv. L'agitazione nervosa che
    gli avevano causato la vista di Mack, le notizie della situazione e il
    pensiero di ciò che attendeva  l'esercito  russo,  trovava  uno  sfogo
    nell'irritazione per l'inopportuno scherzo di Zerkòv.
    -  Se voi,  egregio signore,   -  disse con voce tagliente,  mentre la
    mascella inferiore gli tremava  -  volete  fare  il  buffone,  io  non
    posso  certo  impedirvelo;  ma  vi  assicuro che se,  in mia presenza,
    oserete ancora  permettervi  certe  pagliacciate,  vi  insegnerò  come
    dovete comportarvi.
    Nesvitzkij  e  Zerkòv  erano  così  stupefatti per quella sfuriata che
    guardarono in silenzio Bolkonskij, con gli occhi sbarrati.
    - Ma come? Io non ho fatto che congratularmi  -  disse Zerkòv.
    - Non scherzo, e vi prego di tacere!   -  gridò Bolkonskij e preso per
    un braccio Nesvitzkij,  si allontanò da Zerkòv che non sapeva che cosa
    rispondere.
    - Che hai, mio caro?  -  gli chiese Nesvitzkij, cercando di calmarlo.
    - E me lo chiedi?  -  rispose il principe Andréj,  fermandosi in preda
    a  violenta  agitazione.    -  Devi capire che,  o siamo ufficiali che
    serviamo il nostro imperatore e la nostra patria e ci rallegriamo  dei
    comuni successi e ci rattristiamo per le sconfitte, o siamo dei lacché
    che  non  si  interessano affatto di ciò che riguarda il loro padrone.
    "Quarante mille hommes massacrés et l'armée de nos alliés détruite, et
    vous trouvez là le mot pour rire"  -   disse,  come  se  quella  frase
    pronunziata in francese desse maggior vigore alla propria opinione.  -
    "C'est bien pour un garcon de rien, comme cet individu, dont vous avez
    fait  un  ami,  mais pas pour vous,  pas pour vous" [13.  Quarantamila
    uomini massacrati,  l'esercito dei nostri  alleati  distrutto,  e  voi
    potete  scherzarci  su!  (...)  Vada per un ragazzetto da nulla,  come
    quell'individuo di ci cui siete diventato amico,  ma non per voi,  non
    per voi...].  Soltanto un ragazzaccio può divertirsi così  -  continuò
    il principe Andréj,  in russo,  pronunziando  le  parole  con  accento
    francese, perché aveva notato che Zerkòv poteva ancora udirlo.
    Rimase in attesa di una risposta, ma Zerkòv gli voltò le spalle e uscì
    dal corridoio.


    CAPITOLO 4.

    Il  reggimento degli ussari di Pàvlograd era accampato a due miglia da
    Braunau.  Lo squadrone,  al quale  apparteneva  come  alfiere  Nikolàj
    Rostòv,  era  stanziato  nel villaggio tedesco di Saltzeneck.  Al capo
    dello squadrone,  capitano Denissov,  conosciuto in tutta la divisione
    di  cavalleria  come  Vaska Denissov,  era stato assegnato il migliore
    alloggio del villaggio.  Il giovane Rostòv,  da quando aveva raggiunto
    il proprio reggimento in Polonia, alloggiava insieme con il comandante
    dello squadrone.
    L'11 ottobre,  giorno in cui il quartier generale era in subbuglio per
    la notizia della sconfitta subita da Mack,  al comando dello squadrone
    la vita trascorreva tranquilla come al solito. Denissov, che per tutta
    la  notte  aveva  perduto alle carte,  non era ancora rincasato quando
    Rostòv,  di buon mattino,  era già di ritorno,  a  cavallo,  dall'aver
    provveduto al foraggiamento.  In uniforme di alfiere, si avvicinò alla
    scaletta della casa,  fermò il cavallo e,  gettata indietro con  gesto
    deciso  e  giovanile una gamba,  rimase un attimo sulla staffa come se
    gli dispiacesse staccarsi dall'animale e infine saltò a terra e chiamò
    l'ordinanza.
    - A te, amico Bondarenko  -  disse all'ussaro che si precipitava verso
    il cavallo.   -  Fallo passeggiare un po'  -  proseguì con  quel  tono
    gioioso  e fraterno con il quale i bravi ragazzi,  quando sono felici,
    si rivolgono a tutti.
    - Signorsì, eccellenza  -  rispose l'ucraino,  accennando allegramente
    con il capo.
    - E bada, sai, di farlo passeggiare adagino.
    Un  altro  ussaro si era intanto avvicinato al cavallo,  ma Bondarenko
    aveva già afferrato le briglie.  Era evidente che l'alfiere dava mance
    abbondanti e che era vantaggioso servirlo.  Rostòv accarezzò l'animale
    sul collo, poi sulla groppa e si fermò all'entrata. "Bene!  E' proprio
    un buon cavallo" disse tra sé e,  sorridendo, si agganciò al fianco la
    sciabola e salì di corsa la scaletta, facendo risonare gli speroni.
    Il padrone di casa, un tedesco, in maglia di lana e con il berretto in
    testa,  tenendo in mano il forcone con il quale  stava  rivoltando  il
    letame,  si affacciò alla porta della stalla.  Il suo viso, non appena
    ebbe scorto Rostòv,  si  illuminò  di  gioia.  Sorrise  e,  felice  di
    salutare il giovane, ripeté due volte:
    -  "Schön,   gut  Morgen!   Schön,   gut  Morgen!   [14.   Buongiorno!
    Buongiorno!].
    - "Schön fleissig!"  -  disse Rostòv,  sorridendo  con  quel  gioioso,
    cordiale  sorriso  che non abbandonava mai il volto vivace.   -  "Hoch
    Oesterreicher!  Hoch Russen!  Kaiser  Alexander  hoch!"  [15.  Già  al
    lavoro! (...) Evviva gli Austriaci! Evviva i Russi! Evviva lo zar!]  -
    disse al tedesco, ripetendo le parole che il padrone usava spesso.
    Il tedesco si mise a ridere,  uscì dalla stalla, si levò il berretto e
    agitandolo sopra la testa, gridò:
    - "Und die ganze Welt hoch!" [16. Evviva anche tutto il mondo!].
    Anche Rostòv agitò il berretto sopra la testa,  imitando il tedesco  e
    ridendo gli fece eco:  - "Und vivat die ganze Welt!" .  Sebbene non vi
    fosse alcun particolare motivo di gioia né per il tedesco che ripuliva
    la sua stalla,  né per Rostòv che ritornava dopo aver fatto incetta di
    foraggio,  quei  due  uomini  si  guardarono  con  entusiasmo felice e
    cordialità fraterna, si fecero scambievoli cenni in segno di affetto e
    si separarono sorridendo;  il contadino rientrò nella stalla e  Rostòv
    nella casa che abitava con Denissov.
    -  Dov'è  il tuo padrone?   -  chiese a Lavruska,  lo scaltro servo di
    Denissov, noto a tutto il reggimento.
    - Da ieri non è  rientrato.  Certamente  avrà  perduto  al  gioco    -
    rispose  Lavruska.    -  Ormai lo so: quando vince torna presto a casa
    per vantarsi ma,  se non rientra sino al mattino,  vuol  dire  che  ha
    perduto, e allora sarà di pessimo umore. Volete il caffè?
    - Sì, portalo, portalo...
    Dopo dieci minuti Lavruska ricomparve con il caffè.
    - Sta venendo!  -  avvertì.  -  Ora sono guai...
    Rostòv  guardò  dalla  finestra e vide Denissov che veniva verso casa.
    Era quasi un ometto di piccola statura, con la faccia rossa, gli occhi
    neri lucenti, i baffi e capelli scuri e arruffati. Portava il mantello
    sbottonato,   ampi  pantaloni  sgualciti  e  il  berretto  da  ussaro,
    ammaccato  e  buttato all'indietro sulla nuca.  Cupo in viso e a testa
    bassa, si avvicinava alla scaletta.
    - Lavruska!  -  gridò forte,  con voce irritata,  pronunziando male la
    "erre".  -  Su, idiota, aiutami a levarmi il mantello!
    -  E'  quello  che  sto  facendo  -  si sentì rispondere dalla voce di
    Lavruska.
    - Ah, sei già alzato?  -  chiese Denissov, entrando nella camera.
    - Da un pezzo  -  rispose Rostòv;   -  sono già andato per il foraggio
    e ho visto "Fräulein Mathilde" [17. Signorina Matilde].
    -  Bene!  E  io  ieri sera ho perso come un figlio di cane!   -  gridò
    Denissov.  -  Che scalogna! Una vera disdetta. Appena te ne sei andato
    via, è cominciata la iella. Ehi, tu, portami il tè!
    Denissov,  contorcendo il volto in una specie di sorriso e mettendo in
    mostra  i  denti  piccoli  e  forti,  cominciò ad arruffarsi i fitti e
    ispidi capelli con entrambe le mani dalle dita corte.
    - E che diavolo mi ha trascinato da quel Topo  -  (era  il  soprannome
    di  un  collega)  continuò  Denissov,  stropicciandosi  con le mani la
    fronte e il viso.   -  Figurati che non mi ha dato neppure  una  carta
    buona, neppure una!
    Denissov  prese  la  pipa accesa che Lavruska gli porgeva,  la strinse
    forte nel pugno e,  facendone uscire il tabacco fumante,  percosse con
    essa il pavimento,  continuando a gridare.  Finì con lo spezzarla e la
    buttò via. Tacque un poco,  poi a un tratto guardò allegramente Rostòv
    con i suoi occhi scintillanti.
    - Se almeno ci fossero delle donne!  Ma qui, all'infuori che bere, non
    si può fare altro.  Auguriamoci che presto ci sia da menare  le  mani!
    Ehi,  chi  va là?   -  chiese a un tratto,  voltandosi verso la porta,
    all'udire dei passi pesanti che  si  fermarono  con  un  tintinnio  di
    speroni e un rispettoso tossicchiare al di là dell'uscio.
    - Il maresciallo d'alloggio!  -  rispose Lavruska.
    Le smorfie sulla faccia di Denissov si accentuarono.
    - Andiamo male  -  disse,  gettando a Rostòv il borsellino con qualche
    moneta d'oro.   -  Rostòv,  mio caro,  conta quanto c'è dentro  e  poi
    caccia il borsellino sotto il guanciale  -  disse,  e uscì incontro al
    maresciallo d'alloggio.
    Rostòv prese il denaro e,  distribuite macchinalmente le monete in due
    mucchietti,  uno  di quelle nuove e uno di quelle vecchie,  cominciò a
    contarle.
    - Ah, salve, Teljanin! Ieri mi hanno sistemato bene!   -  giunse dalla
    stanza attigua la voce di Denissov.
    -  Da chi?  Da Bykrov,  eh,  dal Topo?  Lo sapevo  -  rispose con voce
    acuta,  e sùbito dopo entrò  nella  stanza  il  tenente  Teljanin,  un
    ufficiale del loro stesso squadrone.
    Rostòv  cacciò  il  borsellino sotto il guanciale e strinse la piccola
    mano sudaticcia che gli veniva tesa.  Teljanin,  prima della campagna,
    era  stato  espulso  dalla Guardia per non si sapeva quale motivo.  Al
    reggimento si comportava benissimo,  ma nessuno aveva simpatia per lui
    e  Rostòv,  più degli altri,  non riusciva a vincere e a nascondere la
    propria invincibile avversione verso quell'ufficiale.
    - Ebbene, giovane cavaliere,  come vi pare il mio Gracik?   -  (Gracik
    era  il  cavallo  da  sella  che Teljanin aveva venduto a Rostòv).  Il
    tenente non guardava mai in viso la persona con cui  parlava;  i  suoi
    occhi  si spostavano continuamente da un oggetto all'altro.   -  Vi ho
    visto passare, oggi.
    - Non c'è male,  è un discreto cavallo   -    rispose  Rostòv,  benché
    l'animale, pagato da lui settecento rubli, non valesse nemmeno la metà
    -    Però  si  è  messo  a  zoppicare  un  po'  dalla  zampa anteriore
    sinistra...  -  aggiunse.
    - Gli si è spaccato lo zoccolo!  Non  è  nulla.  Vi  mostrerò  io,  vi
    insegnerò come ribadire i chiodi.
    - Sì, insegnatemelo, ve ne prego  -  disse Rostòv.
    - Senz'altro,  non è un segreto.  E mi ringrazierete per quel cavallo,
    ne sono certo!
    - Allora lo farò  portare  qui    -    disse  Rostòv,  desiderando  di
    liberarsi da Teljanin, e uscì per dare l'ordine.
    Nel vestibolo, Denissov, con la pipa in bocca, stava accoccolato sulla
    soglia dell'uscio,  di fronte al maresciallo d'alloggio che gli faceva
    rapporto.  Alla vista  di  Rostòv,  Denissov  aggrottò  la  fronte  e,
    indicando  con  il pollice al di sopra della spalla,  la stanza in cui
    Teljanin era rimasto solo,  fece una  smorfia  ed  ebbe  un  gesto  di
    disgusto.
    - Ah, quel giovanotto proprio non mi va!  -  disse, senza preoccuparsi
    della presenza del maresciallo d'alloggio.
    Rostòv  alzò le spalle,  come per dire: "Neppure a me,  ma che ci vuoi
    fare?" e, dato l'ordine riguardante il cavallo, tornò da Teljanin.
    Teljanin era ancora seduto nello stesso atteggiamento indolente in cui
    l'aveva lasciato Rostòv e si stava fregando le piccole mani bianche.
    "Vi  sono  certe  fisionomie  veramente  ripugnanti"   pensò   Rostòv,
    rientrando in camera.
    - E allora,  avete dato ordine che vi conducano il cavallo?  -  chiese
    Teljanin, alzandosi e guardandosi attorno con noncuranza.
    - Sì.
    - Ma andiamoci noi.  Sono  passato  di  qui  soltanto  per  sapere  da
    Denissov  qualcosa  circa  gli  ordini  di  ieri.  Li  avete ricevuti,
    Denissov?
    - Non ancora. Dove andate?
    - A insegnare a questo giovanotto come si deve ferrare un cavallo    -
    rispose Teljanin.
    Uscirono  sul terrazzino e si avviarono verso la scuderia.  Il tenente
    insegnò come il cavallo doveva essere ferrato e se ne andò.
    Quando Rostòv rientrò,  trovò sul tavolo una bottiglia di vodka  e  un
    salame.  Denissov,  seduto  lì accanto,  faceva scricchiolare la penna
    sopra un foglio di carta.  Con aria cupa alzò  gli  occhi  in  viso  a
    Rostòv.
    - Scrivo a lei  -  disse.
    Puntò  i  gomiti sulla tavola,  con la penna in mano e,  evidentemente
    felice dell'occasione che gli si presentava di dire a  viva  voce  ciò
    che  si  accingeva  a  scrivere,  si  mise a raccontare la sua lettera
    all'amico.
    - Vedi, mio caro,  sino a che non si ama,  si dorme.  Siam figli della
    polvere...  ma,  non appena ti innamori,  eccoti un dio, puro come nel
    primo giorno della creazione... Chi altri c'è? Mandalo al diavolo! Ora
    non ho tempo!   -  gridò a Lavruska che,  senza dimostrare  la  minima
    timidezza, gli si era avvicinato.
    -  Chi  volete  che  sia?   Avete  dato  l'ordine  voi  stesso:  è  il
    maresciallo, venuto per il denaro.
    Denissov aggrottò il viso,  fu  sul  punto  di  gridare  qualcosa,  ma
    tacque.
    "Brutto  affare"  disse  tra  sé  e  sé.    -    Quanto  è rimasto nel
    borsellino?  -  chiese a Rostòv.
    - Sette rubli nuovi e tre vecchi.
    - Ah, brutto affare davvero! Perché te ne stai lì impalato?  Manda via
    il maresciallo...  -  gridò.
    - Ti prego,  Denissov, prendi il denaro in prestito da me: io ne ho  -
    offrì Rostòv, arrossendo.
    - Non mi piace farmi prestar denaro,  non  mi  piace!    -    borbottò
    Denissov.
    - Se non accetti il mio denaro,  da amico, mi offendi. Ti assicuro che
    ne ho  -  ripeté Rostòv.
    - Ma no... no!
    Denissov si avvicinò al letto per prendere il borsellino da  sotto  il
    guanciale.
    - Dove l'hai messo, Rostòv?
    - Sotto il primo guanciale.
    - Ma non c'è!
    Denissov gettò a terra i due guanciali: il borsellino non c'era.
    - Un bel fatto!
    - Aspetta: non l'avrai mica fatto cadere?  -  chiese Rostòv alzando un
    guanciale dopo l'altro e scuotendolo.
    Tolse  dal  letto e scosse anche la coperta,  ma non trovò traccia del
    borsellino.
    - Che me ne sia scordato? Ma no, no... Anzi,  ho pensato che l'avresti
    messo  sotto la testa,  come un tesoro  -  disse Rostòv-  e l'ho messo
    qui. Dov'è adesso?  -  chiese, rivolto a Lavruska.
    - Io non sono nemmeno entrato. Sarà dove l'avete messo.
    - Ma non c'è.
    - Vi succede sempre così: gettate la roba chi sa dove,  e  poi  ve  ne
    dimenticate. Guardatevi in tasca!
    -  No!  Se  non  avessi  pensato al tesoro,  potrebbe anche darsi,  ma
    ricordo benissimo di averlo messo lì  -  rispose Rostòv.
    Lavruska buttò per aria il letto,  ci guardò sotto,  frugò in tutta la
    stanza,  poi  si  fermò  in  mezzo  e  rimase immobile.  Denissov,  in
    silenzio,  aveva seguito i movimenti  di  Lavruska  e,  quando  costui
    allargò  le  braccia  con aria stupita,  dicendo che il borsellino non
    c'era, guardò Rostòv.
    - Rostòv, non vuoi mica scherzare...
    Rostòv, sentendo su di sé lo sguardo di Denissov,  sollevò gli occhi e
    nello stesso momento li riabbassò. Tutto il sangue che gli aveva fatto
    nodo in gola,  gli salì di colpo al viso e agli occhi;  non poteva più
    respirare.
    - E in camera non c'era stato nessuno eccetto voi e il tenente. Quindi
    dev'essere qui, da qualche parte  -  insisté Lavruska.
    - E tu,  fantoccio del diavolo,  muoviti e cerca!   -  gridò Denissov,
    facendosi  paonazzo  e,   con  gesto  minaccioso,   si  slanciò  verso
    l'ordinanza.   -  Il borsellino  c'era  e  si  deve  trovare;  se  no,
    frusterò tutti a sangue.
    Rostòv,  squadrando Denissov,  si abbottonò la giubba,  si affibbiò la
    sciabola e si mise il berretto.
    - Ti dico che il borsellino c'era  -  gridava Denissov, scrollando per
    le spalle Lavruska e sbattendolo contro il muro.
    - Denissov,  lascialo: io  so  chi  l'ha  preso    -    disse  Rostòv,
    avviandosi verso l'uscio, senza sollevare gli occhi.
    Denissov  si  fermò,  rifletté  un  momento  e,  avendo  evidentemente
    compreso a chi avesse voluto alludere Rostòv, lo prese per un braccio.
    - Sciocchezze!   -  gridò così forte che le vene  del  collo  e  della
    fronte  gli  si gonfiarono come corde.   -  Ti dico che sei impazzito.
    Non permetterò una cosa simile... Il borsellino è qui: leverò la pelle
    a questa canaglia a forza di frustate e vedrai che salterà fuori.
    - Io so chi l'ha preso  -  ripeté Rostòv con voce tremante, e mosse un
    altro passo verso l'uscio.
    - E io ti ripeto di non osare  una  cosa  simile    -    gridò  ancora
    Denissov, slanciandosi verso l'alfiere, per trattenerlo.
    Ma  Rostòv liberò il braccio con furore,  come se si trattasse del suo
    peggior nemico e gli piantò gli occhi addosso.
    - Ma tu capisci quel che dici?  -  gli chiese con la voce che tremava.
    -  All'infuori di me, nella stanza non è entrato nessuno.  Dunque vuol
    dire che se non è come dico io, allora...
    Non poté finire la frase e uscì a precipizio dalla stanza.
    -  Ah!  Andate  al diavolo tu e tutti gli altri!   -  furono le ultime
    parole che gli giunsero alle orecchie.
    Rostòv si recò all'alloggio di Teljanin.
    - Il signore non è in casa, è andato allo stato maggiore  -  gli disse
    l'attendente.  -  E' forse accaduto qualcosa?  -  chiese, sorpreso dal
    viso sconvolto dell'alfiere.
    - No, no, nulla...
    - Proprio per poco non l'avete trovato  -  aggiunse l'attendente.
    Lo stato maggiore si trovava a tre miglia da Saltzeneck. Rostòv, senza
    rientrare in casa,  prese il  cavallo  e  si  diresse  alla  sede  del
    comando.  In  quel  villaggio,  occupato  dallo stato maggiore,  c'era
    un'osteria frequentata dagli ufficiali,  alla quale Rostòv si diresse.
    All'ingresso scorse il cavallo di Teljanin.
    Nella seconda saletta, il tenente sedeva a tavola, davanti a un piatto
    di salame e a una bottiglia di vino.
    - Ah,  siete venuto qui anche voi,  giovanotto?  -  disse sorridendo e
    sollevando le sopracciglia.
    - Sì  -   rispose  Rostòv,  come  se  pronunziare  quella  parola  gli
    costasse un'enorme fatica, e sedette alla tavola accanto.
    Tacevano entrambi. In quella saletta si trovavano anche due tedeschi e
    un  ufficiale russo.  Nessuno parlava e non si udiva altro all'infuori
    del rumore dei coltelli contro i piatti e del masticare  rumoroso  del
    tenente.  Quando  Teljanin  ebbe  finito di far colazione,  tirò fuori
    dalla tasca un borsellino doppio,  con le dita bianche e  delicate  ne
    aprì  il  fermaglio  e  ne  prese  una moneta d'oro.  Sollevate poi le
    sopracciglia, la porse al cameriere.
    - Presto, per favore  -  disse.
    La moneta d'oro era nuova. Rostòv si alzò e si avvicinò a Teljanin.
    - Permettetemi di guardare questa borsa  -    disse  con  voce  appena
    udibile.
    Con gli occhi che correvano da tutte le parti,  ma con le sopracciglia
    sempre sollevate, Teljanin porse il borsellino.
    - Sì... è un bel borsellino... sì, sì...  -  disse in fretta e,  tutto
    a un tratto, si fece pallido.  -  Guardate pure, giovanotto!
    Rostòv prese il borsellino,  lo guardò, guardò il denaro che conteneva
    e poi fissò Teljanin. Il tenente, secondo la sua abitudine, volgeva lo
    sguardo su tutto ciò che lo circondava e,  a un  tratto,  parve  farsi
    molto allegro.
    -  Quando  saremo  a Vienna spenderò tutto,  ma qui,  in queste misere
    cittaduzze,  non si sa davvero come fare!   -  disse,  e aggiunse:   -
    Ridatemi il borsellino, giovanotto, me ne vado!
    Rostòv taceva.
    -  E  voi che fate?  Aspettate che vi servano la colazione?  Si mangia
    benino qui. Datemi il borsellino, dunque!
    Tese la mano e fece  il  gesto  di  prenderlo.  Rostòv  glielo  porse.
    Teljanin  lo  prese  e  lo  mise  nella  tasca dei calzoni,  mentre le
    sopracciglia gli si sollevavano leggermente e la  bocca  si  schiudeva
    appena,  come  se  volesse  dire:  "Sì,  mi metto il mio borsellino in
    tasca, cosa molto semplice e che non riguarda nessuno".
    - Ebbene,  giovanotto?   -  disse poi,  traendo un sospiro e  fissando
    Rostòv  di  sotto  le  sopracciglia  sollevate.  Un lampo passò con la
    rapidità di una scintilla elettrica dagli occhi di Teljanin  a  quelli
    di Rostòv e viceversa, e poi ancora e ancora, tutto nello spazio di un
    minuto.
    -  Venite  qui  -  disse Rostòv,  afferrando Teljanin per un braccio e
    trascinandolo quasi sotto  la  finestra.    -    Questo  denaro  è  di
    Denissov, e voi lo avete preso...  -   gli bisbigliò all'orecchio,
    - Cosa? Cosa? Come osate?  -  disse Teljanin.
    Ma  quelle  parole  risonarono  come  un  grido  lamentoso  e come una
    preghiera che invoca pietà.  Non appena Rostòv ebbe udito il suono  di
    quella  voce,  l'enorme peso del dubbio gli cadde dal cuore.  Provò un
    senso di gioia e insieme di pietà per  quell'infelice  che  gli  stava
    dinanzi; ma bisognava andare sino in fondo.
    -  Sa  Iddio  che  cosa  penserà  qui  la  gente  -  mormorò Teljanin,
    prendendo il berretto  e  dirigendosi  verso  una  stanza  vuota;    -
    dobbiamo spiegarci.
    - So quello che dico e lo dimostrerò  -  dichiarò Rostòv.
    - Io...
    Il  viso  spaventato e pallido di Teljanin prese a tremare;  gli occhi
    correvano rapidamente di qua e di là,  ma volti sempre  in  basso  non
    osavano  sollevarsi  verso  il  viso  di  Rostòv.  Poi  si udirono dei
    singhiozzi:
    - Conte,  non rovinate un giovane...  Eccovi questo maledetto  denaro,
    prendetelo...   -  E lo gettò sulla tavola.  -  Ho un padre vecchio...
    una madre...
    Rostòv prese il denaro,  evitando lo sguardo di Teljanin e,  senza dir
    parola,  uscì dalla stanza.  Ma,  giunto accanto all'uscio, si fermò e
    tornò indietro.
    - Mio Dio,  -  disse con le lacrime agli occhi;   -  come avete potuto
    fare una cosa simile?
    - Conte...  -  rispose Teljanin, avvicinandosi al giovane.
    - Non mi toccate!   -  esclamò Rostòv, indietreggiando.  -  Se proprio
    questo denaro vi occorre, tenetelo!  -  Gli gettò il borsellino e uscì
    di corsa dall'osteria.


    CAPITOLO 5.

    La sera di quello stesso giorno,  si svolse in casa  di  Denissov  una
    animatissima conversazione tra gli ufficiali dello squadrone.
    - E io insisto nel dirvi,  Rostòv,  che dovete fare le vostre scuse al
    comandante del reggimento   -    esclamava,  rivolgendosi  al  giovane
    ufficiale rosso in viso e turbato,  un capitano in seconda,  alto, dai
    capelli grigi,  un enorme paio di baffi  e  i  lineamenti  pronunziati
    sulla faccia rugosa.
    Il capitano in seconda Kirsten era stato per ben due volte degradato a
    soldato  semplice  per  questioni  di  onore  e  per  due  volte aveva
    riconquistato il grado perduto.
    - Non permetterò a nessuno di affermare che mento!   -  gridò  Rostòv.
    -   Egli mi ha detto che mentivo,  io gli ho risposto che il mentitore
    era lui e non ritratterò nulla.  Mi metta pure  di  servizio  tutti  i
    giorni,  mi metta agli arresti,  se vuole, ma nessuno mi costringerà a
    scusarmi perché se lui, comandante del reggimento,  ritiene indecoroso
    per sé di darmi soddisfazione, allora...
    -  Ma  suvvia,  mio  caro,  ascoltatemi   -  lo interruppe il capitano
    Kirsten con la sua voce da basso,  accarezzandosi lentamente i  lunghi
    baffi.    -    Voi  in  presenza  di  altri ufficiali,  avete detto al
    colonnello che un collega ha rubato...
    - Non è colpa mia se la conversazione è avvenuta in presenza di  altri
    ufficiali.  Forse non dovevo parlare davanti a loro, ma io non sono un
    diplomatico.  Sono entrato negli ussari proprio perché pensavo che qui
    non  ci  fosse  bisogno  di  tante  sottigliezze...  e lui mi dice che
    mento... Deve quindi darmi soddisfazione.
    - D'accordo, nessuno pensa che siate un vigliacco, ma non si tratta di
    questo.  Domandate a Denissov  se  è  mai  possibile  che  un  alfiere
    pretenda soddisfazione da un colonnello...
    Denissov  ascoltava  la discussione con aria cupa,  mordicchiandosi un
    baffo,  con l'evidente desiderio di non prendervi parte.  Alle  parole
    del capitano Kirsten, scosse il capo negativamente.
    -Voi,  in presenza di altri ufficiali,   -  continuò il capitano - gli
    avete parlato di quella porcheria e Bogdanyc'  -  (così si chiamava il
    colonnello)  -  vi ha richiamato all'ordine.
    - Non mi ha richiamato all'ordine, ha detto che mentivo!
    - D'accordo,  ma voi gli avete risposto delle  stupidaggini  e  dovete
    scusarvi.
    - Per nulla al mondo!  -  gridò Rostòv.
    -  Non  mi  aspettavo  da voi una simile ostinazione  -  disse in tono
    serio e severo il capitano in seconda.   -  Voi  non  volete  fare  le
    vostre scuse mentre, mio caro, siete colpevole non solo davanti a lui,
    ma  davanti a tutto il reggimento e a tutti noi.  E vi dico perché: se
    aveste prima riflettuto,  se vi foste consigliato su come  comportarvi
    in  questa  faccenda...  ma  invece  no,  avete  tirato diritto e,  in
    presenza degli altri ufficiali, avete spifferato ogni cosa.  Che resta
    ora da fare al colonnello?  Dovrebbe sottoporre a giudizio l'ufficiale
    e disonorare tutto il reggimento?  E dovrebbe coprirlo  di  fango  per
    colpa  di  una  sola canaglia?  Dovrebbe far questo,  secondo voi?  Ma
    secondo noi no,  no davvero.  E Bogdanyc' ha fatto bene  a  dirvi  che
    mentivate.  E'  una cosa spiacevole,  ma è colpa vostra.  E ora che si
    vuole soffocare  la  faccenda,  voi,  per  presuntuosità  e  orgoglio,
    rifiutate  di  scusarvi e volete raccontare tutto.  Vi secca essere di
    servizio ogni giorno,  vero?  Ma che vi  costa  chiedere  scusa  a  un
    vecchio e onesto ufficiale? Bogdanyc', qualunque sia il suo carattere,
    è  pur  sempre  un  vecchio  colonnello  onesto e coraggioso e così vi
    sentite offeso;  ma non vi  importa  di  gettare  fango  su  tutto  il
    reggimento!    -    La  voce  del  capitano  in seconda incominciava a
    tremare.  -  Voi, mio caro, siete da poco qui tra noi; oggi vi trovate
    qui e domani potreste essere chi  sa  dove  come  aiutante  di  campo;
    perciò  ve  ne  infischiate  che  si  dica:  "Tra  gli  ufficiali  del
    reggimento di Pàvlograd ci sono dei ladri!".  Ma a noialtri questo non
    è indifferente, no! Non è così, Denissov? A noi è forse indifferente?
    Denissov  continuava  a  tacere e non si muoveva;  di tanto in tanto i
    suoi neri occhi lucenti si volgevano a Rostòv.
    - Voi insistete nel vostro  punto  di  vista,  non  volete  scusarvi,-
    proseguì  il  capitano    -  ma a noi vecchi,  che siamo cresciuti nel
    reggimento e che nel reggimento se Dio vorrà moriremo,  sta a cuore il
    suo onore,  e Bogdanyc' lo sa.  Oh, quanto ci sta a cuore, mio caro! E
    ciò che fate non è bello, non è affatto bello. Che vi offendiate o no,
    io dico sempre la verità. Non è bello, no!
    E il capitano in seconda si alzò e voltò le spalle a Rostòv.
    - E' vero,  per tutti i diavoli!   -   gridò  Denissov,  scattando  in
    piedi.  -  Suvvia, Rostòv, per favore!
    Rostòv,  arrossendo  e  impallidendo,  guardava  ora l'uno ora l'altro
    ufficiale.
    - No, signori, no... non dovete supporre che io... Capisco benissimo e
    avete torto se supponete che io...  per me...  Anche a me sta a  cuore
    l'onore del reggimento... e ve lo dimostrerò con i fatti. Anche per me
    l'onore della bandiera...  Ebbene,  sì, è vero che ho torto!  -  aveva
    le lacrime agli occhi.   -   Ho  torto,  assolutamente  torto...  Cosa
    volete di più?
    - Così va bene,  conte!   -  disse il capitano in seconda,  volgendosi
    verso di lui e battendogli la grossa mano sulla spalla.
    - Te lo dicevo io che è un bravo ragazzo,  te lo dicevo!   -   esclamò
    Denissov.
    -  Così  va bene,  conte  -  ripeté il capitano,  come se in premio di
    aver ammesso il proprio torto lo gratificasse del titolo.  -  E adesso
    andate a presentare le vostre scuse.
    - Signori,  farò tutto,  tutto...  nessuno udrà più uscire una  parola
    dalla mia bocca,  -  disse Rostòv con voce supplichevole-  ma scusarmi
    non  posso...  Quanto è vero Dio,  non posso;  dite quello che volete!
    Come faccio a presentare le mie scuse,  come  un  bambino  che  chieda
    perdono?
    Denissov rise.
    -  Peggio  per  voi!  Bogdanyc'  è  un  uomo capace di serbar rancore:
    pagherete cara la vostra ostinazione!  -  disse il capitano in seconda
    Kirsten.
    - Ma non si tratta di ostinazione,  ve  lo  giuro!  Non  so  esprimere
    quello che sento, non posso...
    - Come volete!  -  interruppe il capitano.  -  Dove si è nascosto quel
    mascalzone?  -  chiese a Denissov.
    -  Si è dato malato.  Domani,  per ordine superiore sarà esonerato dal
    servizio  -  rispose Denissov.
    - Dev'essere proprio una malattia,  la sua: non  si  può  spiegare  in
    altro modo  -  disse il capitano in seconda.
    - Malattia o non malattia,  si guardi bene dal farsi vedere...  se no,
    l'ammazzo!  -  gridò Denissov con furore.
    Nella stanza entrò Zerkòv.
    - Tu?  Come mai sei qui?   -  chiesero gli  ufficiali,  volgendosi  al
    nuovo venuto.
    -  Si  riprende la marcia,  signori.  Mack si è arreso prigioniero con
    tutto l'esercito!
    - Non è vero!
    - L'ho veduto io stesso...
    - Ma come?  Hai visto Mack in carne e ossa?  Con le braccia e  con  le
    gambe?
    - In marcia!  In marcia!  Una bottiglia a Zerkòv per la notizia che ci
    ha portato. E come mai sei capitato qui?
    - Mi hanno mandato al reggimento per colpa di quel diavolo di Mack. Un
    generale  austriaco  ha  fatto  le  sue  lagnanze   perché   mi   sono
    congratulato con lui per l'arrivo di Mack...  E tu,  Rostòv,  che hai?
    Pare che tu esca dal bagno...
    - Eh, mio caro, da due giorni siamo in un tale subbuglio, qui...
    Poco dopo entrò l'aiutante di campo e confermò la notizia  portata  da
    Zerkòv. L'ordine di mettersi in marcia era per l'indomani.
    - In marcia, signori!
    - Siano grazie a Dio! Siamo rimasti fermi abbastanza!


    CAPITOLO 6.

    Kutuzòv aveva ripiegato su Vienna, distruggendo alle proprie spalle il
    ponte sull'Inn (a Braunau) e quello sul Traun (a Linz).  Il 23 ottobre
    le truppe russe passavano l'Enns.  I  carriaggi,  le  artiglierie,  le
    colonne  dei  soldati attraversarono in pieno giorno la città di Enns,
    al di qua e al di là del ponte.
    Era una giornata d'autunno, tiepida e piovosa.  L'ampia visuale che si
    apriva  sotto  l'altura  su  cui erano schierate le batterie russe che
    difendevano il ponte, ora scompariva dietro un velo di pioggia obliqua
    ora, a un tratto,  si allargava e,  alla luce del sole,  tutte le cose
    apparivano  chiare  e splendenti come se fossero coperte di lacca.  In
    basso si scorgeva la cittadina con  le  sue  case  bianche  dai  tetti
    rossi,  la cattedrale e il ponte, ai due lati del quale si accalcavano
    e fluivano le truppe russe.  Oltre la svolta del Danubio  si  vedevano
    alcune  imbarcazioni,  un'isola,  un  castello con il parco circondato
    dalle acque dell'Enns che in quel punto si buttano nel Danubio,  e  si
    distinguevano  la  riva sinistra del fiume tutta coperta di rocce e di
    foreste di abeti,  le cime verdeggianti e le gole azzurrine dei  monti
    che  andavano  svanendo  in  una misteriosa lontananza.  Emergevano in
    mezzo a un'abetaia,  fitta come una foresta vergine,  le torri  di  un
    monastero  e  di  fronte,  lontano,  sulla  sponda  opposta dell'Enns,
    apparivano le pattuglie nemiche.
    Tra  i  cannoni  postati  sull'altura,   stava  il  comandante   della
    retroguardia che,  con il suo ufficiale d'ordinanza,  esaminava con un
    cannocchiale il terreno;  un  po'  indietro  Nesvitzkij,  mandato  dal
    generalissimo  alla  retroguardia,  stava  seduto  sull'affusto  di un
    cannone.  Il cosacco che lo accompagnava gli aveva portato una borsa e
    una  fiaschetta,  e  Nesvitzkij  offriva  agli  ufficiali pasticcini e
    doppio Kümmel autentico.  I  colleghi  lo  circondavano  allegramente,
    alcuni in ginocchio, altri seduti alla turca sull'erba umida.
    -  Non  era davvero uno sciocco quel principe austriaco che si è fatto
    costruire qui il suo castello!  Un posto incantevole...  Ma perché non
    mangiate, signori?  -  chiese Nesvitzkij.
    - Grazie infinite,  principe  -  rispose uno degli ufficiali, lieto di
    parlare con un personaggio così importante dello stato  maggiore.    -
    E'  davvero  un  posto  bellissimo.  Siamo  passati davanti al parco e
    abbiamo visto due cervi. E che stupenda costruzione!
    - Guardate,  principe  -  disse un altro,  il  quale  aveva  una  gran
    voglia di prendere ancora dei pasticcini ma, poiché non osava, fingeva
    di  osservare  il  paesaggio.    -    Vedete?  I nostri fanti sono già
    arrivati laggiù... Guardate, là in fondo,  dietro al villaggio,  ce ne
    sono  tre  che  trascinano  qualcosa...  Scommetto che svaligeranno il
    castello!  -  disse con tono di evidente approvazione.
    - Eh già,  certo  -  rispose Nesvitzkij.   -  Io  vorrei  arrampicarmi
    lassù    -    aggiunse,  sgranocchiando  con la bocca rossa e umida un
    pasticcino;   -  mi piacerebbe veramente!   -  E indicava le torri del
    monastero  che  si  ergevano  sul  monte.  Sorrise  mentre  gli  occhi
    socchiusi gli si illuminarono.  -  Sarebbe bello davvero!
    Gli ufficiali scoppiarono in una risata.
    - Si potrebbe spaventare un po' quelle  monachelle!  Si  dice  che  vi
    siano lassù delle giovani italiane...  In verità, darei cinque anni di
    vita per...
    - Tanto più che, senza dubbio, si annoieranno  -  disse,  ridendo,  il
    più ardito degli ufficiali.
    Nel frattempo l'ufficiale d'ordinanza,  ritto più innanzi sull'altura,
    indicava qualcosa al generale,  il quale volse il binoccolo da  quella
    parte.
    -  Sì,  sì,  è  proprio  così,  è  proprio  così    -  disse irritato,
    abbassando il binoccolo e stringendosi nelle spalle.   -   E'  proprio
    così:  i  Francesi ci attaccheranno mentre attraverseremo il fiume.  E
    che cosa stanno facendo laggiù i nostri?
    Sulla riva opposta si vedeva,  anche a occhio nudo,  il nemico con  le
    sue  batterie  dalle  quali  si levò una spirale di fumo bianco latte;
    subito dopo si udì una detonazione  lontana  e  si  videro  le  nostre
    truppe affrettarsi per attraversare il fiume.
    Nesvitzkij si alzò sbuffando e si avvicinò sorridendo al generale.
    - Posso offrirvi qualcosa, eccellenza?
    -  Brutta faccenda!   -  esclamò il generale,  senza rispondergli.-  I
    nostri hanno indugiato troppo.
    - Volete  che  faccia  una  corsa  laggiù,  eccellenza?    -    chiese
    Nesvitzkij.
    -  Sì,  andate,  ve ne prego  -  rispose il generale e ripeté l'ordine
    dato in precedenza,  in ogni particolare.   -   Dite  agli  ussari  di
    attraversare  per  ultimi il fiume e di incendiare il ponte non appena
    l'avranno attraversato, come ho già ordinato... e che controllino bene
    il materiale infiammabile già preparato sul ponte stesso.
    - Benissimo  -  disse Nesvitzkij.
    Fece venire il cosacco con il cavallo,  gli ordinò di riporre la borsa
    e  la  fiaschetta e balzò in sella con leggerezza,  nonostante il peso
    del suo corpo.
    - Vi assicuro che poi vado a trovare le monachelle    -    disse  agli
    ufficiali che lo guardavano sorridendo. Indi si allontanò, discendendo
    lungo il sinuoso sentiero montano.
    -  Ora  a voi,  capitano: vediamo un po' se li centrate!   -  disse il
    generale, rivolgendosi al capitano della batteria.   -  Divertitevi un
    po'!
    -  I  serventi  ai  pezzi!    -   comandò l'ufficiale.  Un minuto dopo
    arrivarono  di  corsa  gli  artiglieri  e  caricarono  allegramente  i
    cannoni.
    - Prima batteria, a voi!  -  comandò il capitano.
    La  prima  batteria  fece  fuoco.  Con  un assordante colpo metallico,
    l'arma sparò e la granata,  sibilando,  passò a volo sulla  testa  dei
    nostri  e,  senza  aver raggiunto il nemico,  rivelò con una fumata il
    punto in cui era caduta e scoppiata.
    I volti dei soldati e degli ufficiali  assunsero  una  espressione  di
    gioia  a  quel  fragore;  tutti  balzarono  in piedi e osservarono con
    attenzione i movimenti delle nostre truppe che  si  vedevano,  giù  in
    basso,  così  distintamente  come  se  fossero sul palmo della mano e,
    dirimpetto,  quelle del nemico che si avvicinava.  In quel momento  il
    sole uscì del tutto dalle nuvole e lo splendido fragore di quell'unica
    cannonata  si  fuse  con il fulgore del sole in una sola sensazione di
    ardimento e di allegria.


    CAPITOLO 7.

    Due granate nemiche avevano già oltrepassato  volando  il  ponte,  sul
    quale  si  accalcavano un'enorme quantità di soldati.  A metà ponte il
    principe Nesvitzkij, sceso da cavallo, stava ritto con il grosso corpo
    appoggiato al parapetto.  Ridendo si volgeva  indietro  verso  il  suo
    cosacco che,  ad alcuni passi di distanza, teneva per le briglie i due
    cavalli.  Non appena il principe si accingeva a proseguire,  soldati e
    carri lo urtavano e lo immobilizzavano contro il parapetto e a lui non
    restava altro da fare che sorridere.
    -  Ehi,  amico    -    diceva il cosacco a un soldato alla guida di un
    traino di salmerie che premeva contro la fanteria ammassata attorno ai
    veicoli e ai cavalli.   -  Non potresti aspettare?  Lo vedi,  no,  che
    deve passare un generale?
    Ma  il  conducente,  senza  prestar  alcuna  attenzione  al  titolo di
    generale, gridava contro i soldati che gli sbarravano la strada.
    - Ehi, paesani, tenete la sinistra. Aspettate!
    Ma i paesani, stretti spalla a spalla, impigliandosi con le baionette,
    si movevano sul ponte senza intervallo,  come una massa  compatta.  Il
    principe  Nesvitzkij,  chino  sul  parapetto,  vedeva le onde rapide e
    fragorose dell'Enns che, confondendosi, si frangevano contro il pilone
    del ponte e si inseguivano tumultuose. Guardando il ponte, vedeva onde
    simili,  ma viventi: onde di soldati,  di berretti,  di chepì  con  le
    fodere,  di zaini, di baionette, di lunghi fucili e, sotto i chepì, le
    facce dagli zigomi larghi,  dalle guance incavate  e  dall'espressione
    stanca e inebetita; vedeva onde di piedi che si trascinavano nel fango
    viscido e appiccicoso di cui il ponte era coperto.  Di tanto in tanto,
    tra le ondate regolari dei soldati,  simile a uno spruzzo  di  schiuma
    bianca tra le acque dell'Enns,  emergeva la figura di un ufficiale dal
    mantello chiaro e dalla fisionomia che si distingueva  da  quelle  dei
    soldati;  a tratti, come una scheggia di legno galleggiante sul fiume,
    appariva sul ponte, trascinato dalle ondate della fanteria,  un ussaro
    appiedato, un attendente o un abitante della città; a momenti, ancora,
    come  una  trave  navigante  sulla  superficie del fiume,  passava sul
    ponte,  premuto da ogni parte,  il carro di una compagnia o di qualche
    ufficiale, carico sino alla cima e coperto di cuoio.
    -  Ma  guarda  che  roba!  E'  come  se si fosse rotta una diga...   -
    esclamò il cosacco,  fermandosi disperato.   -  C'è ancora molta gente
    che deve passare?
    - Un milione di uomini meno uno!  -  rispose scherzosamente un soldato
    che  indossava  un  cappotto  lacero,  e poi scomparve.  Lo seguiva un
    altro, un veterano.
    - Se "quello"  -  ("quello" era il nemico)   -    adesso  si  mette  a
    sparare  sul  ponte    -    diceva con aria cupa il vecchio soldato al
    compagno  -  ti assicuro che dimenticherai persino di grattarti.
    E passò oltre. Dietro a lui ne veniva un altro, sopra un carro.
    - Dove diavolo hai cacciato le  fasce  da  piedi?    -    chiedeva  un
    attendente che seguiva di corsa il veicolo e vi frugava dentro.
    E passò anche quello, insieme con il carro.
    Dietro  a  questi  camminava un gruppo di soldati molto allegri,  che,
    senza dubbio, avevano bevuto.
    - Con che soddisfazione,  caro il mio uomo,  gli ha dato sui denti con
    il  calcio  del  fucile!    -    diceva allegramente uno di essi,  dal
    cappotto molto rialzato, facendo un ampio gesto con le braccia.
    - Guarda, guarda... del prosciutto dolce!  -  gli rispondeva un altro,
    ridendo.
    E anch'essi passarono,  cosicché Nesvitzkij non poté  mai  sapere  chi
    fosse stato colpito sui denti e che cosa c'entrasse il prosciutto...
    - Eh, che fretta! Perché "quello" ha sparato un colpo, pensano già che
    ci ammazzeranno tutti!  -  disse un sottufficiale in tono sprezzante e
    beffardo.
    - Quando la granata mi è passata davanti agli occhi,  zietto mio, poco
    è mancato che morissi!   -   disse  un  giovane  soldato  dalla  bocca
    enorme,  trattenendosi a stento dal ridere.   -  Ti giuro che ho avuto
    una paura con i fiocchi!   -  aggiunse,  quasi  vantandosi  della  sua
    pusillanimità.
    E anch'egli passò oltre.  Dietro a lui veniva un veicolo assolutamente
    diverso dagli altri che erano transitati sino  allora.  Era  un  carro
    tedesco, trainato da due cavalli, che pareva carico di un'intera casa,
    lo guidava un tedesco e, dietro, vi era legata una bella mucca pezzata
    dalle mammelle enormi. Sulle sponde del carro stavano sedute una donna
    con  un  lattante,  una vecchia e una robusta giovinetta tedesca dalle
    guance  rubiconde.  Erano  evidentemente  abitanti  del  luogo,  fatti
    sgombrare,  e  ai  quali avevano concesso il permesso di passare.  Gli
    occhi di tutti i soldati si volsero alle  donne  e,  mentre  il  carro
    procedeva avanzando a passo rapido,  tutte le osservazioni dei soldati
    riguardavano soltanto le due giovani donne. Un sorriso quasi identico,
    che rivelava pensieri sconvenienti, errava sulla bocca di tutti...
    - Vedi un po', anche la salsiccia se ne va!
    - Vendimi la mamma!  -  disse un altro,  calcando sull'ultima sillaba,
    rivolgendosi al tedesco che, con gli occhi bassi, adirato e impaurito,
    camminava a grandi passi.
    - Com'è tutta in ghingheri, accidenti!
    - Che ne diresti, Fëdotov, di stare con loro?
    - Ne ho già viste tante, fratello!
    - Dove andate?  -  chiese un ufficiale di fanteria che stava mangiando
    una mela e guardava anch'egli con un mezzo sorriso la bella ragazza.
    Il tedesco, chiudendo gli occhi, significava di non capire.
    -  Vuoi?  Prendi!    -    disse  l'ufficiale,  porgendo  la  mela alla
    giovinetta.
    Ella sorrise e accettò.  Nesvitzkij,  come tutti coloro che erano  sul
    ponte,  non  distolse  lo  sguardo  dalle  donne sino a che non furono
    passate.  E,  quando furono passate,  vennero ancora e ancora  soldati
    simili agli altri, che facevano gli stessi discorsi, e alla fine, a un
    tratto, tutti si fermarono. Come spesso accade, all'uscita del ponte i
    cavalli  di  un  carro di compagnia si impuntarono e tutta la folla fu
    costretta ad aspettare.
    - Ma perché si fermano laggiù?  Che confusione!    -    esclamavano  i
    soldati.   -  Non spingere,  diamine!  Non puoi aspettare?  Sarà molto
    peggio  quando  "quello"  incendierà  il  ponte.   Guardate...   anche
    quell'ufficiale  non  riesce  a  passare...   -  si udiva dire da ogni
    parte da quella massa di uomini fermi,  che si guardavano l'un l'altro
    e premevano avanti verso l'uscita del ponte.
    Mentre  stava  chino  sulla  spalletta  a guardare le acque dell'Enns,
    Nesvitzkij udì a un tratto un rumore,  nuovo per  lui,  che  si  stava
    avvicinando rapidamente... il rumore di qualcosa di grosso che, con un
    tonfo fragoroso, cadesse nell'acqua.
    - Ma guarda dove mira!   -  disse severamente un soldato che gli stava
    vicino, volgendosi a quel rumore.
    La folla si mosse di nuovo.  Nesvitzkij capì che si era trattato di un
    proiettile.
    - Ehi,  cosacco,  dammi il cavallo!   -  disse.   -  E voi,  fatevi da
    parte. Largo! Largo!
    Con grande fatica raggiunse il cavallo. Senza smettere di gridare,  si
    spinse  avanti.  I soldati si serravano l'un contro l'altro per fargli
    strada,   ma  poi  di  nuovo  gli  si  strinsero  addosso,   tanto  da
    schiacciargli  una gamba.  I più vicini non ne avevano colpa,  giacché
    essi stessi venivano spinti dagli altri.
    - Nesvitzkij!  Nesvitzkij!  Tu qui,  brutto muso!   -  gridò alle  sue
    spalle una voce rauca.
    Nesvitzkij si voltò e vide,  a quindici passi di distanza, separato da
    lui dalla massa viva della  fanteria  che  avanzava,  Vaska  Denissov,
    rosso,  nero, arruffato, con il berretto sulla nuca e il "dolman" (18)
    spavaldamente gettato su una spalla.
    - Ordina tu a  questi  demoni  di  lasciarmi  passare!    -    gridava
    Denissov,  che  si  trovava  evidentemente  in  preda  a un accesso di
    furore,  sprizzando scintille dalle pupille nere come il  carbone  nel
    bianco  infiammato  degli  occhi,  e  agitando  la sciabola ancora nel
    fodero, che egli teneva con la piccola mano nuda, rossa come il viso.
    - Ehi, Vaska!  -  rispose gioiosamente Nesvitzkij.  -  Che fai?
    - Non si può far passare lo  squadrone    -    gridò  Vaska  Denissov,
    mostrando  rabbiosamente  i denti bianchi e spronando Beduino,  il suo
    bel purosangue morello che,  sbattendo le orecchie  sotto  le  punture
    delle  baionette contro le quali urtava,  sbuffava e gettava attorno a
    sé spruzzi di schiuma che gli usciva dal morso, scalpitando sulle assi
    del ponte, e sembrava pronto a saltare il parapetto,  se appena il suo
    cavaliere glielo avesse permesso.
    - Ma che fanno?  Montoni sembrano, niente altro che montoni! Indietro!
    Fate  largo!  Fermi  lì,  con  quel  carro,  diavolo...  Vi  prendo  a
    sciabolate, sapete...  -  sbraitava e, snudata la sciabola, cominciava
    a rotearla.
    I soldati,  con le facce spaventate,  si strinsero l'uno all'altro,  e
    Denissov riuscì ad avvicinarsi a Nesvitzkij.
    - Come mai oggi non sei brillo?   -   chiese  Nesvitzkij  a  Denissov,
    allorché questi gli fu accanto.
    -  Non ti danno nemmeno il tempo di bere!   -  rispose Vaska Denissov.
    -  Non fanno altro che trascinare il reggimento di qua e di là.  Se si
    deve combattere, ebbene, si combatta! Ma lo sa il diavolo che cosa sta
    succedendo adesso!
    -  Come  sei  elegante,  oggi!    -  osservò Nesvitzkij,  guardando il
    "dolman" nuovo e la gualdrappa del collega.
    Denissov sorrise,  cavò dalla tasca  della  sella  un  fazzoletto  che
    sparse  un'ondata  di  essenze  profumate e lo cacciò sotto il naso di
    Nesvitzkij.
    - Non si può fare diversamente: vado a battermi! Mi sono sbarbato,  mi
    sono lavato i denti e mi sono profumato!
    La figura imponente di Nesvitzkij,  accompagnato dal suo cosacco, e la
    decisione con cui Denissov roteava  la  sciabola  e  gridava  come  un
    dannato,  fecero sì che i due ufficiali riuscissero ad attraversare il
    ponte e a  fermare  la  fanteria.  Nesvitzkij  trovò  allo  sbocco  il
    colonnello  al  quale  doveva trasmettere l'ordine e,  compiuta la sua
    missione, tornò indietro.
    Dopo essersi aperta la via,  Denissov  si  fermò  in  capo  al  ponte.
    Trattenendo il suo stallone che si slanciava scalpitando verso i suoi,
    fissava  lo  squadrone  che  gli  veniva  incontro.  Le assi del ponte
    risonarono del limpido suono  degli  zoccoli  come  se  fossero  pochi
    cavalli  al  galoppo,  e  lo squadrone,  in fila per quattro,  con gli
    ufficiali  in  testa,  si  allungò  sul  ponte  e  cominciò  a  uscire
    dall'altra parte.
    I  fantaccini fermi,  ammassati presso il ponte con i piedi nel fango,
    osservavano gli ussari puliti ed  eleganti  che  passavano  davanti  a
    loro,  con  quel particolare senso di ostilità che sempre si manifesta
    quando si incontrano truppe appartenenti a corpi diversi.
    - Che giovanotti eleganti! Ma quelli vanno al Podnòvinskoe (19)!
    - A che servono costoro? Soltanto per far bella figura!
    - Fanteria, non sollevar polvere!  -  disse, scherzando,  un ussaro il
    cui cavallo, scalpitando, aveva fatto schizzare spruzzi di fango su un
    fantaccino.
    - Se tu avessi fatto due marce con lo zaino in spalla,  i tuoi alamari
    non sarebbero così lustri!   -  ribatté il fante,  togliendosi con  la
    manica il fango dalla faccia...   -  Non sei un uomo tu, ma un uccello
    a cavallo...
    - Eh,  Zikin,  se mettessero te su un cavallo,  saresti elegante anche
    tu!    -    esclamò un caporale,  rivolgendosi a uno sparuto soldatino
    curvo sotto il peso dello zaino.
    - Mettiti un bastone tra le gambe ed eccoti a cavallo!    -    scherzò
    l'ussaro, e si allontanò.


    CAPITOLO 8.

    Anche il resto della fanteria, stringendosi a imbuto in capo al ponte,
    lo percorreva a passo rapido.  Finalmente passarono tutti i carri,  la
    calca diminuì e l'ultimo battaglione si  accinse  all'attraversamento.
    Soltanto  gli  ussari  dello squadrone di Denissov restavano all'altra
    estremità,  di fronte al nemico che,  già visibile in lontananza dalle
    alture,   non   si   vedeva   ancora   dal  ponte  perché  l'orizzonte
    dell'avvallamento, in cui scorreva il fiume,  era limitato da un colle
    che  si  ergeva  a  non  più  di mezzo miglio di distanza.  Davanti si
    stendeva uno spazio libero,  nel quale si movevano pattuglie di nostri
    cosacchi in ricognizione. A un tratto, in cima all'altura opposta alla
    strada, comparvero truppe in cappotto turchino e pezzi di artiglieria.
    Erano i Francesi. Un drappello di cosacchi raggiunse al trotto i piedi
    del  monte.  Tutti  gli  ufficiali  e  i  soldati  dello  squadrone di
    Denissov,  sebbene cercassero di parlare di  cose  indifferenti  e  di
    guardare da una parte e dall'altra,  non cessavano di pensare a quanto
    stava accadendo là sulla montagna e continuamente volgevano lo sguardo
    alle macchie  azzurre  che  apparivano  all'orizzonte  e  nelle  quali
    riconoscevano  truppe  nemiche.  Il  tempo,  dopo mezzogiorno,  si era
    rimesso al bello, e il sole declinante dardeggiava i suoi ultimi raggi
    sul Danubio e sulle cupe montagne  circostanti.  Tutto  era  silenzio;
    solo a tratti giungevano,  da quell'altura,  i suoni delle trombe e le
    grida del nemico.  Tranne qualche pattuglia non c'era più nessuno  tra
    lo  squadrone  e  il  nemico;  li  separava  uno spazio vuoto di circa
    trecento "sagen" (20).  I Francesi avevano cessato di sparare e perciò
    si  avvertiva  più  chiaramente  la  vaga  esistenza  di  quella linea
    invisibile e minacciosa che separa due eserciti nemici.
    "A un passo al di là di quella linea,  che ricorda quella che divide i
    vivi  dai morti,  vi è l'ignoto,  la sofferenza,  la morte.  E che c'è
    laggiù,  al di là di quel campo,  di  quell'albero  e  di  quel  tetto
    illuminato dal sole?  Nessuno lo sa, eppure ognuno lo vorrebbe sapere:
    è terribile il pensiero di oltrepassare quella linea ma  nello  stesso
    tempo  si desidera oltrepassarla e non si ignora che,  presto o tardi,
    bisognerà farlo e rendersi conto di che cosa  c'è  di  là,  dall'altra
    parte,  come  si  dovrà inevitabilmente conoscere che cosa si nasconde
    oltre la morte... Eppure si è forti, sereni, sani, allegri ed eccitati
    e attorno a noi vi è gente sana, forte e ugualmente eccitata...". Così
    sente, se pur proprio non lo pensa,  ogni uomo di fronte al nemico,  e
    una  simile  sensazione  conferisce  a  tutto  ciò  che accade in quei
    momenti una forza particolare e una gioiosa intensità di impressioni.
    Sulla collina dov'era il nemico, apparve il fumo leggero di uno sparo,
    e un proiettile passò sibilando sopra  le  teste  degli  ussari  dello
    squadrone.   Gli  ufficiali,  che  erano  riuniti  in  un  gruppo,  si
    dispersero per tornare ai loro posti.  Gli ussari presero ad allineare
    con  cura  i  cavalli.   Nello  squadrone  tutto  taceva.  Gli  uomini
    guardavano dalla parte del nemico e verso il comandante,  in attesa di
    ordini.  Passarono  sibilando  un  secondo e un terzo proiettile.  Era
    evidente che il nemico mirava agli ussari;  ma la  granata,  sibilando
    con  rapidità  uniforme,  volava sopra le teste dei soldati e andava a
    cadere, chissà dove, alle loro spalle. Gli ussari non si voltavano ma,
    a ogni sibilo di proiettile che passava a volo,  tutti  insieme,  come
    obbedendo  a  un  comando,  con  le  facce  diverse  eppure  uniformi,
    trattenevano il respiro sino a che  il  proiettile  era  in  volo,  si
    rizzavano sulle staffe e poi ricadevano sulla sella.  I soldati, senza
    voltar  la  testa,  si  sbirciavano  a  vicenda,   osservando  curiosi
    l'espressione  dei compagni.  Su ogni faccia,  da quella di Denissov a
    quella del trombettiere,  affiorava attorno alle labbra e al mento  un
    tratto comune,  un'espressione di desiderio di lotta,  di eccitamento,
    di  impazienza.   Il  maresciallo  d'alloggio,   con  le  sopracciglia
    aggrottate,  guardava  i  soldati,  come  se  minacciasse  un castigo.
    L'alfiere Mironov si curvava sul cavallo al passaggio di ogni granata.
    Rostòv,  che stava sul  fianco  sinistro  in  groppa  al  suo  Gracik,
    azzoppato  ma  sempre  imponente,  aveva  l'espressione  felice di uno
    scolaro chiamato a  sostenere  un  esame  alla  presenza  di  un  gran
    pubblico, esame in cui è sicuro di far bella figura. Con occhi limpidi
    e  tranquilli,  guardava  tutti  come  se  chiedesse  attenzione  alla
    perfetta calma con cui si comportava sotto i proiettili.  Ma anche sul
    suo  viso appariva,  suo malgrado,  attorno alla bocca,  quel medesimo
    segno di un certo non so che di nuovo e di severo.
    - Chi è che s'inchina laggiù? Alfiere Mironov, non sta bene fare così!
    Guardate verso di me!  -  gridò Denissov,  che non poteva star fermo e
    si agitava sul suo cavallo davanti allo squadrone.
    Il  volto  camuso  e  scuro  di  Vaska Denissov,  tutta la sua piccola
    persona arruffata,  le mani dalle vene sporgenti e dalle dita corte  e
    coperte  di  peli  con  cui stringeva l'elsa della sciabola sguainata,
    erano quasi quelli di sempre, specialmente verso sera,  dopo che aveva
    bevuto  un  paio  di  bottiglie.  Era soltanto più rosso del solito e,
    traendo indietro la testa come  fanno  gli  uccelli  quando  bevono  e
    cacciando  senza pietà con i piccoli piedi gli speroni nei fianchi del
    suo docile Beduino, galoppò, con il busto piegato all'indietro,  verso
    l'altro  fianco  dello  squadrone  e  ordinò  con  voce  rauca  che si
    esaminassero accuratamente le  pistole.  Si  avvicinò  a  Kirsten.  Il
    capitano in seconda gli venne incontro,  al passo,  sulla sua giumenta
    dall'ampia groppa.  Il capitano dai lunghi baffi  era  serio  come  di
    consueto; soltanto gli occhi gli brillavano più del solito.
    - Non credo  -  disse a Denissov  -  che arriveremo a batterci. Vedrai
    che torneremo indietro.
    -  Lo  sa  il diavolo che cosa fanno!   -  brontolò Denissov.   -  Ah,
    Rostòv  -    gridò  rivolto  al  giovane  alfiere,  notando  l'allegra
    espressione del suo viso.  -  Ci sei arrivato, eh?
    E gli rivolse un sorriso di approvazione,  compiacendosi evidentemente
    del contegno del giovane. Rostòv si sentì completamente felice.
    In quel momento comparve sul ponte il colonnello comandante.  Denissov
    gli galoppò incontro.
    - Eccellenza, date ordine di attaccare! Li metteremo in fuga.
    -  Ma  che  attaccare!    -   rispose il comandante con voce annoiata,
    facendo una smorfia come per scacciare una mosca importuna.  -  Perché
    siete qui,  voi?  Non vedete che gli  esploratori  si  ritirano?  Fate
    ripiegare lo squadrone!
    Lo  squadrone  riattraversò il ponte e si allontanò dalla zona battuta
    dal nemico,  senza aver perduto un solo  uomo.  Lo  seguì  il  secondo
    squadrone  che  era  agli  avamposti,  e infine le ultime pattuglie di
    cosacchi abbandonarono quella riva del fiume.
    I due squadroni  di  Pàvlograd,  dopo  avere  attraversato  il  ponte,
    risalirono, uno dopo l'altro, sulla montagna. Il colonnello comandante
    Karl  Bogdanyc'  Schubert  si  avvicinò  allo  squadrone di Denissov e
    proseguì al passo,  a breve distanza da Rostòv,  senza fare la  minima
    attenzione  a  lui  sebbene,  dopo  il  loro  scontro  a  proposito di
    Teljanin,  fosse quella la prima volta che si vedevano.  E ora Rostòv,
    che  lì  al  fronte  si sentiva in potere di quell'uomo verso il quale
    sapeva di essere colpevole,  non distoglieva gli occhi  dalla  schiena
    atletica,  dalla  nuca  bionda  e dal collo rosso del comandante.  Ora
    pareva a Rostòv che Bogdanyc' fingesse  soltanto  indifferenza  e  che
    avesse come unico scopo di mettere alla prova il suo coraggio e allora
    si  raddrizzava  in  sella e si guardava allegramente attorno;  ora si
    immaginava che Bogdanyc' gli cavalcasse a bella posta accanto soltanto
    per mostrargli il proprio ardimento,  ora pensava che  il  suo  nemico
    avrebbe  lanciato  lo  squadrone  in  attacco  disperato,  proprio con
    l'intenzione di punire lui,  Rostòv;  e ora,  infine,  si figurava che
    dopo  l'attacco  il  colonnello gli si sarebbe avvicinato per stendere
    generosamente la mano a lui, ferito, in segno di riconciliazione.
    Zerkòv,  la cui aitante figura era ben conosciuta  nel  reggimento  di
    Pàvlograd, che da poco aveva lasciato, si avvicinò al colonnello. Dopo
    il  suo  allontanamento  dallo  stato  maggiore,  Zerkòv  non  era più
    ritornato al reggimento,  dicendo di non essere tanto sciocco da voler
    tirare  la  carretta  al  fronte  quando,  stando allo stato maggiore,
    avrebbe potuto senza far nulla ricevere un maggior  compenso,  ed  era
    riuscito   a  farsi  nominare  ufficiale  di  ordinanza  del  principe
    Bagratiòn (21).  Veniva ora dal suo ex-superiore  con  un  ordine  del
    comandante della retroguardia.
    - Colonnello,   -  disse con cupa serietà, rivolto al nemico di Rostòv
    e guardando i colleghi  -  l'ordine è di fermarsi e di  incendiare  il
    ponte.
    - Chi ha dato quest'ordine?  -  chiese il colonnello con fare burbero.
    - Io non so "chi abbia dato l'ordine"  -  rispose l'ufficiale; ma a me
    il  principe ha ordinato: "Va' a dire al colonnello di far retrocedere
    immediatamente gli ussari e di incendiare il ponte"
    Dopo Zerkòv, si presentò al colonnello degli ussari un altro ufficiale
    del séguito con lo stesso  ordine.  E,  subito  dopo,  su  un  cavallo
    cosacco  che  a  stento  lo  portava  al  galoppo,  arrivò  il  grosso
    Nesvitzkij.
    - Ma come, colonnello?  -  gridò mentre ancora galoppava.  -  Vi avevo
    detto di  incendiare  il  ponte...  e  adesso  qualcuno  ha  travisato
    l'ordine. Laggiù tutti sembrano impazziti e non si capisce più nulla.
    Il  colonnello,  senza  affrettarsi,  fermò  il  reggimento  e disse a
    Nesvitzkij:
    - Mi avete parlato di materie infiammabili,  ma non mi  avete  affatto
    detto di incendiare il ponte.
    -  Ma  come,  mio  caro  -  esclamò Nesvitzkij,  dopo essersi fermato,
    levandosi il berretto e lisciandosi con la mano grassoccia  i  capelli
    umidi  di  sudore;    -   come posso non avervi detto di incendiare il
    ponte, dato che vi è stato messo il materiale infiammabile?
    - Io, per voi, non sono affatto "mio caro",  signor ufficiale di stato
    maggiore,  e voi non mi avete detto di incendiare il ponte! Conosco il
    servizio e l'abitudine di eseguire rigorosamente gli ordini. Voi avete
    detto  che  il  ponte  sarebbe  stato  incendiato,   ma  chi   dovesse
    incendiarlo non lo potevo sapere dallo Spirito Santo...
    - Già, sempre così  -  disse Nesvitzkij, facendo un gesto con la mano.
    -  E tu, come mai sei qui?  -  proseguì, rivolto a Zerkòv.
    -  Per  lo  stesso  motivo.  Ma  tu sei tutto bagnato,  addirittura da
    torcere...
    -  Voi  avete  detto,  signor  ufficiale  di  stato  maggiore...     -
    continuava il colonnello in tono offeso.
    -  Colonnello,    -  lo interruppe l'ufficiale del séguito  -  bisogna
    far presto,  se no il nemico spingerà avanti i cannoni per  sparare  a
    mitraglia!
    Il colonnello,  senza aprire bocca, guardò l'ufficiale del séguito, il
    grosso  ufficiale  di  stato  maggiore  e  Zerkòv,   e   aggrottò   le
    sopracciglia.
    - Darò fuoco al ponte!   -  esclamò con voce solenne,  come se con ciò
    volesse significare che,  nonostante  le  noie  che  gli  procuravano,
    avrebbe ugualmente compiuto il proprio dovere.
    Battendo  con le lunghe gambe muscolose il cavallo,  come se l'animale
    fosse colpevole di tutto,  il colonnello si spinse davanti al  secondo
    squadrone,  quello  stesso in cui prestava servizio Rostòv agli ordini
    di Denissov e comandò di tornare indietro verso il ponte.
    "Sì, è così" pensò Rostòv. "Vuol mettermi alla prova!".
    Il cuore gli si strinse e il sangue gli salì al viso. "Sia pure; vedrà
    che non sono un vigliacco!".
    E di nuovo sulle facce allegre degli uomini dello squadrone  riapparve
    quell'espressione  seria di quando si erano trovati a portata del tiro
    francese.  Rostòv,  senza distogliere gli occhi,  guardava il  proprio
    nemico, il colonnello comandante, con il desiderio di vedere sul volto
    di lui la conferma delle proprie supposizioni; ma il colonnello non si
    voltò  neppure  un attimo verso Rostòv e come sempre,  quando era alla
    testa dei suoi uomini,  aveva uno sguardo severo e solenne.  Risonò un
    ordine.
    - Presto! Presto!  -  esclamarono alcune voci accanto a lui.
    Impigliandosi  con  le  sciabole  nelle briglie e affrettandosi tra un
    tintinnar di speroni,  gli ussari smontavano da cavallo  senza  sapere
    quali  ordini  dovessero  eseguire e si facevano il segno della croce.
    Rostòv ormai non guardava più il colonnello: non aveva tempo.  Temeva,
    con uno stringimento di cuore, di restare indietro dai suoi uomini. La
    mano  gli  tremava mentre dava le briglie all'attendente e sentiva che
    il sangue  gli  affluiva  al  cuore  a  ondate.  Denissov,  piegandosi
    all'indietro e gridando qualcosa, gli passò accanto. Rostòv non vedeva
    nulla  oltre agli ussari che si agitavano attorno a lui,  inceppandosi
    negli speroni e facendo tintinnare le sciabole.
    - Una barella!  -  gridò una voce alle sue spalle.
    Rostòv non pensò, lì per lì, che cosa significasse la richiesta di una
    barella;  correva e cercava soltanto di  essere  avanti  a  tutti,  ma
    proprio  all'imbocco  del  ponte,  non  avendo guardato dove metteva i
    piedi, finì nel fango viscido e pestacchiato,  inciampò e cadde con le
    mani avanti. Gli altri lo sorpassarono.
    -  Da  tutt'e due le parti,  capitano!   -  sentì risonare la voce del
    colonnello comandante che,  cavalcando avanti,  si era fermato a breve
    distanza dal ponte, con un'espressione di gaiezza e di trionfo.
    Rostòv,  pulendosi sui calzoni le mani imbrattate di fango, si voltò a
    guardare il suo nemico e volle correre avanti,  supponendo che  quanto
    più  riusciva ad avanzare,  tanto meglio sarebbe stato.  Ma Bogdanyc',
    pur senza averlo né guardato né riconosciuto, gridò:
    - Chi è che corre in mezzo al ponte? A destra, alfiere!  Indietro!   -
    urlò  furioso,  e  si  volse  a Denissov il quale,  per far mostra del
    proprio coraggio, si era spinto a cavallo sin sulle assi del ponte.
    - Perché arrischiare così, capitano? Sarebbe meglio che smontaste!   -
    disse il colonnello.
    -  Eh,  quello  trova  sempre  un  capro espiatorio  -  borbottò Vaska
    Denissov, e rimase in sella.
    Frattanto Nesvitzkij,  Zerkòv e l'ufficiale  del  séguito  stavano  in
    gruppo  fuori  dal tiro nemico e guardavano ora quel piccolo gruppo di
    uomini dal chepì  giallo,  tunica  verde  scuro,  alamari  ricamati  e
    calzoni  azzurri  che  s'agitavano  presso il ponte,  ora,  dall'altra
    parte, i cappotti turchini che avanzavano,  in lontananza,  e i gruppi
    di uomini e cavalli ch'era facile riconoscere come artiglieri.
    "Daranno o non daranno fuoco al ponte? Chi arriverà prima? Arriveranno
    in   tempo   i  nostri  incendiari  o  i  Francesi  avanzeranno  e  li
    annienteranno a colpi di mitraglia?".  Erano queste  le  domande  che,
    loro  malgrado,  si  ponevano con il cuore stretto tutti quei soldati,
    raccolti in massa e che nella chiara luce della  sera  osservavano  il
    ponte e gli ussari e, sull'opposta riva, i cappotti turchini avanzanti
    con le baionette e i cannoni.
    - Ahi!  Gli ussari passeranno un brutto momento!  -  disse Nesvitzkij.
    -  Ormai stanno per essere a un tiro di mitraglia!
    - E' stato male mandarci tanta gente!   -    osservò  l'ufficiale  del
    séguito.
    -  Infatti  bastavano  due  uomini  in gamba: sarebbe stato lo stesso-
    riprese Nesvitzkij.
    - Ah, eccellenza,   -  intervenne Zerkòv,  senza distogliere gli occhi
    dagli  ussari,  ma  sempre  con  quel  suo  tono ingenuo dal quale era
    difficile capire se parlasse seriamente o no.  -  Ah, eccellenza,  che
    dite?  Mandare  due  uomini?  Ma  chi  allora  ci  darebbe la croce di
    Vladimiro?  Così,  anche se le prenderanno,  si potrà sempre  proporre
    tutto  lo squadrone per una decorazione e ottenere per sé un nastrino.
    Il nostro Bogdanyc' sa quello che fa.
    - Ehi  -  disse l'ufficiale del séguito  -  questa è  mitraglia!-    E
    indicò  i  cannoni  francesi  che  venivano staccati dagli avantreni e
    portati rapidamente innanzi.
    Dalla  parte  dei  Francesi,  nei  gruppi  dove  stavano  i  pezzi  di
    artiglieria,  apparve  un fiocco di fumo e quasi contemporaneamente un
    secondo e un terzo e,  nel momento in cui si udiva il rombo del  primo
    colpo  ne  apparve  un  quarto.  Poi  si udirono due scoppi,  uno dopo
    l'altro; infine, un terzo.
    - Oh!   -  gridò Nesvitzkij come se avesse provato  un  acuto  dolore,
    afferrando per un braccio l'ufficiale del séguito.  -  Guardate, uno è
    caduto... è caduto...
    - Due, mi pare...
    - Se fossi io lo zar, non farei mai la guerra  -  dichiarò Nesvitzkij,
    volgendosi dall'altra parte.
    Intanto i cannoni francesi venivano ricaricati in fretta. La fanteria,
    in cappotto turchino, avanzava di nuovo correndo verso il ponte. E, di
    nuovo, a intervalli diversi, riapparvero le nuvolette di fumo, e colpi
    di mitraglia investirono crepitando il ponte dal quale si levò un fumo
    densissimo.  Ora Nesvitzkij non poteva più vedere ciò che accadeva sul
    ponte. Gli ussari erano riusciti a incendiarlo, e le batterie francesi
    sparavano su di loro,  non già per impedire  che  compissero  la  loro
    opera,  ma  perché i pezzi erano stati caricati e dovevano pur sparare
    su un obiettivo.
    I Francesi riuscirono a sparare altri tre colpi prima che  gli  ussari
    tornassero ai loro cavalli.  Due di questi colpi andarono a vuoto e la
    mitraglia passò oltre,  ma l'ultima scarica cadde in mezzo  al  gruppo
    degli ussari e ne atterrò tre.
    Rostòv,  preoccupato  dei  suoi  rapporti con Bogdanyc',  si fermò sul
    ponte,  non sapendo che cosa fare.  Non c'era  nessuno  da  sciabolare
    (come  egli si era sempre immaginato di dover fare in combattimento) e
    non poteva neppure aiutare a incendiare  il  ponte  poiché  non  aveva
    preso con sé, come gli altri soldati, la paglia attorcigliata. Ritto e
    immobile,  si  guardava  attorno  allorché  sul  ponte  si udì come un
    crepitio di nocciuole e uno degli ussari,  quello che  gli  stava  più
    vicino, cadde con un gemito sul parapetto. Rostòv accorse, insieme con
    altri,  verso di lui. Di nuovo qualcuno gridò: "Una barella!". Quattro
    uomini afferrarono l'ussaro e lo sollevarono.
    - Oooh!... Lasciatemi stare,  in nome di Cristo!   -  gridò il ferito;
    ma lo tirarono su ugualmente e lo stesero sulla barella.
    Nikolàj Rostòv si voltò dall'altra parte e, come se cercasse qualcosa,
    prese a guardare lontano, l'acqua del Danubio, il cielo, il sole! Come
    gli parve bello, azzurro, calmo e profondo il cielo! Come splendente e
    fulgido  il  sole  che  tramontava!  Come lucenti le acque azzurre del
    Danubio lontano!  E ancora più  belli  i  monti  azzurrognoli  laggiù,
    dietro il fiume, e il monastero, e le gole misteriose, e le foreste di
    abeti  velate  di  nebbia  sino  alle cime.  Là tutto era silenzioso e
    felice...  "Nulla,  null'altro io desidererei,  se io fossi laggiù..."
    pensava Rostòv.  "In me e in questo sole c'è tanta felicità,  e qui...
    gemiti,  sofferenze,  paure e questa incertezza  angosciosa  e  questa
    fretta...  Ecco,  gridano di nuovo qualcosa e di nuovo tutti corrono e
    io correrò con gli altri ed ecco... ecco, la morte è su di me, attorno
    a me...  Un attimo,  e io non vedrò mai più questo sole,  quest'acqua,
    queste gole...".
    In  quel  momento  il  sole  cominciò  a nascondersi dietro le nuvole;
    davanti a Rostòv comparvero altre barelle.  E le barelle,  il  terrore
    della  morte,  l'amore per il sole e per la vita,  tutto si confuse in
    un'unica sensazione di angosciosa inquietudine.
    "Signore Iddio, Tu che sei nel cielo, salvami, perdonami, proteggimi!"
    mormorò il giovane.
    Gli ussari raggiunsero i cavalli,  le voci si fecero più sonore e  più
    calme, le barelle scomparvero alla vista.
    -  Ebbene,  amico,  hai  sentito l'odore della polvere?   -  gli gridò
    all'orecchio la voce di Vaska Denissov.
    "Tutto è finito, ma io sono un vile, sì sono un vile!" pensò Rostòv e,
    sospirando profondamente,  prese dalle mani dell'attendente le briglie
    di Gracik e rimontò in sella.
    - Era mitraglia?  -  chiese a Denissov.
    - E che razza di mitraglia!  -  rispose gridando Denissov.  -  Abbiamo
    lavorato  con  coraggio...  ma che po' po' di lavoro!  La carica è ben
    altra cosa: tiri sciabolate a quei cani ma qui,  lo sa il diavolo  che
    roba è... pare di essere al bersaglio.
    E  Denissov  si  allontanò  dirigendosi  verso  il  gruppo formato dal
    colonnello comandante,  da Nesvitzkij,  da Zerkòv e dall'ufficiale del
    séguito.
    "Eppure  credo  che  nessuno  se  ne  sia accorto..." pensò Rostòv.  E
    infatti nessuno si era accorto di nulla,  perché a tutti era  nota  la
    sensazione provata dal giovane alfiere che non era mai stato al fuoco.
    -  Ci  sarà  un  bel  rapporto  e  io,  sta'  a vedere,  sarò promosso
    sottotenente!  -  disse Zerkòv.
    - Riferite al principe Bagratiòn  che  ho  incendiato  il  ponte!    -
    dichiarò il colonnello con aria solenne e soddisfatta.
    - E se sarò interrogato sulle perdite subite?
    - Inezie!  -  rispose sottovoce il colonnello.  -  Due ussari feriti e
    uno ucciso sul colpo...   -  aggiunse con evidente gioia,  incapace di
    trattenere un sorriso felice,  pronunziando con voce chiara le parole:
    "ucciso sul colpo".


    CAPITOLO 9.

    Inseguito  da  un  esercito  francese di centomila uomini comandato da
    Bonaparte,   accolto  ostilmente  dalla  popolazione  dei  paesi   che
    attraversava,  senza  più  fiducia  nei propri alleati,  provato dalla
    mancanza di viveri,  e costretto ad agire fuori  di  ogni  prevedibile
    condizione di guerra,  l'esercito russo di trentacinquemila uomini, al
    comando di Kutuzòv,  indietreggiava rapidamente a valle  del  Danubio,
    fermandosi soltanto là dov'era raggiunto dal nemico e difendendosi con
    azioni  di  retroguardia quanto era indispensabile per ritirarsi senza
    perdere i carriaggi. Erano avvenuti scontri a Lambach,  ad Amstetten e
    a Melk; ma, nonostante il coraggio e la saldezza di cui i Russi davano
    prova,  riconosciuti  dallo  stesso  nemico contro il quale i Russi si
    battevano,  i risultati di quei fatti d'arme si  riassumevano  in  una
    ritirata sempre più rapida.  Le truppe austriache, che avevano evitato
    la capitolazione sotto Ulma e che presso  Braunau  si  erano  unite  a
    Kutuzòv,  si  erano  poi  separate  dall'esercito russo,  e Kutuzòv si
    vedeva ridotto a disporre soltanto delle  sue  deboli  e  già  esauste
    forze. Non si poteva nemmeno più pensare a difendere Vienna. Invece di
    una  guerra  offensiva,  profondamente meditata secondo le leggi della
    nuova scienza strategica e il cui piano era stato consegnato a Kutuzòv
    dal Consiglio superiore  della  guerra  durante  il  suo  soggiorno  a
    Vienna, l'unico obiettivo quasi irraggiungibile che si presentasse ora
    al  generalissimo  russo  consisteva  nel congiungersi alle truppe che
    affluivano dalla Russia, senza permettere lo sfacelo del suo esercito,
    come era accaduto a Mack sotto Ulma.
    Il 28 ottobre,  Kutuzòv passò con il suo esercito sulla riva  sinistra
    del  Danubio e per la prima volta si fermò,  lasciando il fiume tra le
    sue truppe e  il  grosso  dell'esercito  francese.  Il  30  attaccò  e
    sconfisse la divisione Mortier (22) che si trovava sulla riva sinistra
    del  fiume.   In  quel  combattimento,   per  la  prima  volta  furono
    conquistati trofei:  una  bandiera,  alcuni  cannoni  e  due  generali
    nemici.  Per la prima volta, dopo due settimane di ritirata l'esercito
    russo si fermò e dopo il combattimento non  solo  rimase  padrone  del
    campo,  ma ricacciò indietro i Francesi.  Quantunque le truppe fossero
    mal equipaggiate,  lacere,  ridotte di un terzo a  causa  dei  soldati
    rimasti  indietro,  dei  caduti,  dei  feriti  e  dei  malati lasciati
    sull'altra sponda del Danubio  con  una  lettera  di  Kutuzòv  che  li
    raccomandava all'umanità del nemico, quantunque i grandi ospedali e le
    case   di  Krems  trasformate  in  altrettanti  ospedali  non  fossero
    sufficienti ad accogliere tutti i malati e i feriti,  nonostante tutto
    questo,  dico,  la  sosta  a  Krems e la vittoria riportata su Mortier
    avevano notevolmente rianimato le truppe.  In tutto l'esercito  e  nel
    quartiere   generale  circolavano  le  voci  più  liete,   per  quanto
    assolutamente false,  circa il supposto avvicinarsi di colonne  russe,
    circa  chi  sa  quale  vittoria  riportata  dagli austriaci e circa la
    ritirata di Bonaparte terrorizzato.
    Il principe Andréj si era trovato durante il combattimento accanto  al
    generale  austriaco  Schmidt  (23),  caduto in quello scontro.  Il suo
    cavallo era stato ferito e una pallottola aveva  scalfito  leggermente
    il  braccio  al  cavaliere.  Per  particolare favore del comandante in
    capo,  egli era stato incaricato  di  portare  la  notizia  di  quella
    vittoria  alla  corte  austriaca  che non si trovava già più a Vienna,
    minacciata dall'esercito francese,  ma a Brunn.  La stessa  notte  del
    combattimento,  agitato, ma non stanco (malgrado l'apparenza delicata,
    il principe Andréj poteva sopportare la stanchezza fisica molto meglio
    delle persone più robuste),  giunto a cavallo a Krems con il  rapporto
    di  Dochturov  (24)  a  Kutuzòv,  il  principe  Andréj fu spedito come
    corriere quella notte stessa a Brunn.  L'essere inviato come  corriere
    significava  allora,  per  un  ufficiale  russo,  un  gran passo nella
    carriera,  oltre alla sicura prospettiva di una ricompensa.  La  notte
    era scura, stellata; la strada si stagliava nera tra la neve caduta il
    giorno avanti,  quello della battaglia.  Ora rievocando le impressioni
    del combattimento trascorso,  ora immaginando lietamente l'impressione
    che avrebbe prodotto con l'annunzio della vittoria, ora ricordando gli
    addii  del  comandante  in  capo  e  dei colleghi,  il principe Andréj
    viaggiava in carrozza da posta, in preda ai sentimenti di un uomo che,
    dopo avere aspettato a  lungo,  abbia  finalmente  raggiunto  l'inizio
    della felicità desiderata.  Non appena chiudeva gli occhi,  gli pareva
    di riudire le scariche dei fucili,  il rombo delle cannonate,  che  si
    fondevano con il fragore delle ruote e la sensazione della vittoria. A
    tratti  si  figurava  i  Russi  in fuga e se stesso ucciso;  ma subito
    ritornava alla realtà,  felice come se per la prima  volta  venisse  a
    sapere che tutto ciò non era mai accaduto e che, al contrario, erano i
    Francesi che si erano dati alla fuga.  Riandava da capo con il ricordo
    a tutti i particolari  della  vittoria,  al  proprio  sereno  coraggio
    durante   il   combattimento   e   poi,    calmatosi,   riprendeva   a
    sonnecchiare....  Alla cupa notte stellata seguì  un  limpido  e  gaio
    mattino.  La neve si scioglieva al sole, i cavalli galoppavano rapidi,
    e a destra e a sinistra balenavano campi, foreste e villaggi,  nuovi e
    di aspetto diverso.
    A  una  delle  stazioni di posta egli raggiunse un convoglio di feriti
    russi. L'ufficiale che lo guidava,  sdraiato sul primo carro,  urlava,
    lanciando volgari ingiurie a un soldato.  In ognuno dei carri tedeschi
    traballanti sulla strada sassosa,  stavano sei e anche sette  od  otto
    feriti fasciati,  pallidi e sudici.  Alcuni di essi discorrevano (egli
    udì parlare in russo),  altri sbocconcellavano del pane,  i più  gravi
    tacevano  e  guardavano  con  il  dolce  interessamento  dei malati il
    corriere che passava al galoppo davanti a loro.
    Il principe Andréj ordinò di  fermare  il  convoglio  e  chiese  a  un
    soldato in quale azione fosse stato ferito.
    - Ieri l'altro sul Danubio  -  rispose il soldato.  Il principe Andréj
    trasse di tasca il borsellino e gli diede tre monete d'oro.
    - Per tutti  -  disse, volgendosi all'ufficiale che si avvicinava.   -
    Guarite presto, ragazzi!  -  aggiunse ai soldati.  -  C'è ancora molto
    da fare...
    -  Che  notizie  ci  sono,  signor  aiutante  di  campo?    -   chiese
    l'ufficiale, evidentemente desideroso di iniziare una conversazione.
    - Buone!...  Avanti!   -  gridò poi al postiglione il principe,  e  la
    carrozza proseguì al trotto.
    Era  ormai  buio  quando  il  principe  Andréj entrò a Brunn e si vide
    circondato dalle alte case, dalle luci delle botteghe,  delle finestre
    e  dei  lampioni,  dal  rumore  delle  ruote  delle  eleganti carrozze
    rotolanti sul selciato e da tutta quell'atmosfera di  grande,  animata
    città  che  esercita  sempre tanto fascino su un militare dopo la vita
    del campo.  Il principe Andréj,  malgrado la rapida corsa e  la  notte
    insonne,  appressandosi  al  palazzo  imperiale  si  sentiva  pieno di
    energia come il giorno innanzi,  e forse più.  Soltanto i  suoi  occhi
    brillavano  di  un  ardore  febbrile  e i pensieri si susseguivano con
    rapidità e chiarezza.  Gli si presentarono di nuovo al  vivo  tutti  i
    particolari del combattimento,  non più vaghi e confusi ma ben precisi
    nella sintetica  esposizione  che  mentalmente  stava  preparando  per
    l'imperatore Francesco. Al vivo gli si presentavano le domande che per
    caso  potevano essergli rivolte dall'imperatore e le risposte che egli
    avrebbe potuto dare.  Supponeva che l'avrebbero  subito  ammesso  alla
    presenza del sovrano.  Ma quando giunse al grande ingresso del palazzo
    gli  corse  incontro  un  funzionario  che,  riconosciuto  in  lui  un
    corriere, lo guidò a un'altra entrata.
    -  A  destra,  dopo  il  corridoio,  "Euer  Hochgeboren"  [25.  Vostra
    nobiltà],  troverete l'aiutante di campo di servizio  -  gli disse  il
    funzionario.  -  Egli vi condurrà dal ministro della guerra.
    L'aiutante  di  campo  in  servizio,  che  venne  incontro al principe
    Andréj,  lo pregò di aspettare e si recò  dal  ministro.  Dopo  cinque
    minuti  ritornò  e  molto  cortesemente  fece  passare davanti a sé il
    principe  Andréj  e  lo  condusse  attraverso  il  corridoio  sino  al
    gabinetto  di  lavoro del ministro della guerra.  L'aiutante di campo,
    con la sua estrema cortesia,  pareva volersi preservare  da  qualsiasi
    tentativo  di  familiarità  da parte dell'ufficiale russo.  Il gioioso
    sentimento,  da cui il principe Andréj era invaso,  andò  notevolmente
    affievolendosi  mentre  si  avvicinava  alla  porta  del gabinetto del
    ministro della guerra.  Si sentiva offeso,  e quel senso di offesa  si
    mutò nello stesso istante,  senza che egli se ne rendesse conto, in un
    senso di disprezzo che non aveva alcun fondamento.  Ma il suo  spirito
    pronto  e  vivace gli suggerì contemporaneamente il punto di vista che
    gli dava il diritto di disprezzare tanto l'aiutante di campo quanto il
    ministro.  "A costoro deve certo parere molto facile  conquistare  una
    vittoria  non  avendo  mai  annusato  l'odore  della polvere",  pensò.
    Socchiudendo gli occhi  con  aria  sprezzante,  entrò  lentamente  nel
    gabinetto  del ministro.  Il suo sentimento di disprezzo crebbe ancora
    quando vide il ministro che, seduto a un gran tavolo,  per i primi due
    minuti  non  prestò  alcuna  attenzione  a  colui che era entrato.  Il
    ministro teneva chinata la testa calva,  dalle tempia grigie,  tra due
    candele  di  cera  e  leggeva attentamente un foglio sul quale via via
    andava scrivendo annotazioni con la matita.  Finiva di  leggere  senza
    alzare il capo, quando si udì un rumore di passi e la porta si aprì.
    -  Prendete  e  trasmettete!    -  ordinò il ministro al suo aiutante,
    porgendogli una  carta  e  continuando  a  ignorare  la  presenza  del
    corriere.
    Il  principe Andréj ebbe l'impressione che fra tutte le cose di cui si
    occupava il ministro della  guerra,  le  operazioni  dell'esercito  di
    Kutuzòv  fossero  quasi prive di interesse o che,  per lo meno,  fosse
    necessario dare al corriere russo tale impressione. "Ma a me di queste
    cose non importa proprio nulla", pensò il principe. Il ministro smosse
    altre  carte,   le  ordinò  accuratamente  in  modo  che   i   margini
    combaciassero e alzò la testa. Aveva un volto energico e intelligente,
    ma  nel  preciso  momento  in  cui  si  volse verso il principe Andréj
    l'espressione intelligente e decisa di quel volto si trasformò, per un
    atto evidentemente volontario e cosciente: sulla sua faccia  si  fissò
    uno stupido,  artificioso sorriso che non cercava di nascondere la sua
    artificiosità,  il sorriso dell'uomo abituato  a  ricevere,  uno  dopo
    l'altro, molti postulanti.
    - Da parte del feldmaresciallo Kutuzòv?   -  chiese.   -  Spero che si
    tratti di buone notizie...  C'è stato uno  scontro  con  Mortier?  Una
    vittoria? Era tempo!
    Prese  il  dispaccio  che  era  a  suo  nome e cominciò a leggerlo con
    espressione di tristezza.
    - Ah,  mio Dio!  Mio Dio!  Schmidt,  che disgrazia!   -    esclamò  in
    tedesco.  -  Che disgrazia! Che disgrazia!
    Dopo  aver  scorso  con  gli occhi il dispaccio,  lo pose sul tavolo e
    guardò il principe Andréj, riflettendo evidentemente su qualche cosa.
    - Ah, che disgrazia!   -  ripeté.   -  L'azione voi dite,  che è stata
    decisiva? ("Tuttavia Mortier non è stato fatto prigioniero" rifletté).
    Sono  molto  lieto  che abbiate portato buone notizie,  sebbene questa
    vittoria sia stata pagata assai cara con  la  morte  di  Schmidt.  Sua
    maestà  vorrà  certo vedervi,  ma non oggi.  Grazie,  andate intanto a
    riposarvi. Domani, dopo la rivista,  trovatevi all'uscita.  Del resto,
    vi farò avvertire.
    Lo  stupido  sorriso,  scomparso  mentre parlava,  tornò a sfiorare il
    volto del ministro della guerra.
    - Arrivederci, vi ringrazio molto. Sua maestà l'imperatore vorrà certo
    vedervi  -  ripeté, e abbassò il capo in segno di saluto.
    Quando il principe Andréj fu  uscito  dal  palazzo,  sentì  che  tutto
    l'interesse  e  tutto  il giubilo suscitati dalla vittoria erano stati
    consegnati ed erano rimasti nelle mani indifferenti del ministro della
    guerra e del suo cortese aiutante.  Il corso dei  suoi  pensieri  mutò
    istantaneamente:  la  battaglia  gli  parve  un ricordo di un lontano,
    lontanissimo tempo.


    CAPITOLO 10.

    Il principe Andréj si fermò a Brünn  in  casa  di  un  conoscente:  il
    diplomatico russo Bilibin.
    - Ah,  mio caro principe,  non potrei accogliere un ospite più gradito
    -  disse Bilibin,  andandogli incontro.   -   Franz,  le  valigie  del
    principe  in  camera  mia    -  aggiunse rivolgendosi al domestico che
    aveva introdotto Bolkonskij.  -  Dunque, principe, siete messaggero di
    vittoria? Benissimo. E io, come vedete, sono malato...
    Il principe Andréj,  dopo essersi lavato e dopo avere cambiato  abito,
    entrò  nell'elegante  studio del diplomatico e prese posto alla tavola
    apparecchiata per il pranzo.  Bilibin sedette tranquillamente  davanti
    al camino.
    Il principe, che dopo il viaggio e specialmente dopo tutte le campagne
    era  stato  privo  di  qualsiasi  comodità  di  pulizia o di eleganza,
    provava ora una gradevole sensazione di riposante  benessere  tra  gli
    agi  di quella vita di lusso alla quale era avvezzo sin dall'infanzia.
    Gli  era  molto  gradito,   dopo  l'accoglienza  austriaca  di  potere
    discorrere,  sia pure non in russo (essi parlavano in francese) con un
    compatriota il  quale  condivideva  molto  probabilmente  la  generale
    avversione  (  in  quel  periodo  particolarmente sentita) che tutti i
    Russi nutrivano per gli Austriaci.
    Bilibin era uno  scapolo  sui  trentacinque  anni,  appartenente  allo
    stesso  ceto  sociale  del  principe  Andréj.  Si  conoscevano  sin da
    Pietroburgo,   ma  si  erano  molto  avvicinati  specialmente  durante
    l'ultimo  soggiorno del principe Andréj con Kutuzòv a Vienna.  Come il
    principe Andréj prometteva di andare lontano nella carriera  militare,
    così,  e  ancor  più,  Bilibin  prometteva di salire anche più in alto
    nella diplomazia.  Era un uomo ancor giovane,  ma non più  un  giovane
    diplomatico,  giacché,  incominciata  la  carriera a sedici anni,  era
    stato a Parigi e a Copenhagen e ora, a Vienna, occupava un posto molto
    importante.  Il cancelliere e  il  nostro  ambasciatore  a  Vienna  lo
    conoscevano  e  ne  avevano  grande  stima.  Egli  non era uno di quei
    diplomatici così numerosi che,  per essere ottimi  diplomatici,  hanno
    l'obbligo  di  avere  soltanto  qualità  negative,  di  non fare certe
    determinate cose e di saper parlare in francese;  egli era uno di quei
    diplomatici  che  amano  e  sanno  lavorare cosicché,  malgrado la sua
    pigrizia,  passava talvolta intere notti a tavolino.  Lavorava  sempre
    bene,  qualunque  fosse  la  natura del lavoro.  Non lo interessava la
    domanda:  "Perché?"  ma  soltanto  la  domanda:   "Come?".   Gli   era
    indifferente in che cosa consistesse l'affare diplomatico,  ma provava
    un vivo piacere nello stendere in breve tempo con abilità ed  eleganza
    una circolare, un promemoria o un rapporto. Bilibin era apprezzato non
    solo  in  quanto era abile nello scrivere,  ma anche per l'arte con la
    quale sapeva comportarsi nell'ambiente delle "alte sfere".
    Bilibin amava la conversazione quanto amava il lavoro,  soltanto  però
    quando  essa poteva essere elegante e spiritosa.  In società aspettava
    sempre l'occasione opportuna per dire qualcosa di notevole e  solo  in
    questo  caso  prendeva  parte  al  discorso.  La sua conversazione era
    sempre  costellata  di  frasi  originali,  spiritose,  eleganti  e  di
    interesse  generale,  che venivano preparate nel laboratorio intimo di
    Bilibin,  composte espressamente in modo accessibile anche alla  gente
    mediocre  affinché  potessero essere facilmente ricordate e portate da
    un salotto all'altro.  E infatti "les mots de Bilibine se colportaient
    dans  les  salons de Vienne" [26.  Le battute di Bilibin si ripetevano
    nei salotti di Vienna],  come si diceva,  e spesso avevano effetto sui
    cosiddetti affari importanti.
    Il suo volto magro,  stanco,  giallognolo,  era tutto solcato da rughe
    profonde che apparivano sempre lavate e pulite accuratamente  come  la
    punta delle dita dopo un bagno. La mobilità di quelle rughe costituiva
    il  gioco  principale  della sua fisionomia.  Ora gli si increspava la
    fronte in grandi pieghe e le sopracciglia si alzavano,  ora queste  si
    abbassavano e attorno alle guance si formavano grosse rughe. Gli occhi
    piccoli, profondamente infossati, avevano uno sguardo diritto e sempre
    gaio.
    - Suvvia, raccontatemi ora le vostre gesta  -  disse all'ospite.
    Bolkonskij con molta modestia, parlando pochissimo di sé, descrisse il
    combattimento vittorioso e l'accoglienza del ministro della guerra.
    -  "Ils  m'ont  recu  avec ma nouvelle,  comme un chien dans un jeu de
    quilles" [27. Mi hanno ricevuto,  con la mia notizia,  come un cane in
    chiesa]  -  concluse.
    Bilibin sorrise e le rughe del suo volto si spianarono alquanto.
    -  "Cependant,  mon  cher",    -    rispose,  osservandosi  a distanza
    un'unghia e arricciando la pelle sopra l'occhio sinistro  -    "malgré
    la haute estime que je professe pour" gli ortodossi combattenti russi,
    "j'avoue  que  votre  victoire  n'est  pas des plus victorieuses" [28.
    Tuttavia,  mio caro,  nonostante l'alta stima che professo per  (...),
    confesso che la vostra vittoria non è delle più vittoriose].
    Continuò  poi  a  parlare  in  francese,  dicendo in russo soltanto le
    parole alle quali voleva dare un significato spiccatamente sprezzante.
    - Ma come?  Siete piombato con tutto il peso della  vostra  massa  sul
    povero Mortier,  che aveva soltanto una divisione, e questo Mortier ve
    lo siete lasciato sfuggire? Dov'è dunque la vittoria?
    - Tuttavia, parlando seriamente, possiamo dire senza vanteria, di aver
    fatto qualcosa di meglio di quanto si fece a  Ulma    -    rispose  il
    principe Andréj.
    - Perché non avete fatto prigioniero un maresciallo, almeno uno?
    - Perché in battaglia non tutto avviene come si vorrebbe e non in modo
    così  regolare  come  in  una rivista.  Noi contavamo,  come già vi ho
    detto,  di trovarci alle spalle del nemico alle sette antimeridiane  e
    non vi eravamo arrivati neppure alle cinque pomeridiane.
    -  E  perché  non  siete  arrivati  alle sette del mattino?  Bisognava
    arrivare  -    disse  Bilibin  sorridendo.    -    Bisognava  arrivare
    assolutamente a quell'ora!
    - E perché non avete suggerito al Bonaparte,  per via diplomatica, che
    avrebbe fatto meglio a lasciar Genova?   -  disse sullo stesso tono il
    principe Andréj.
    -  Lo  so  -  interruppe Bilibin.   -  Voi pensate che l'effettuare la
    cattura di un maresciallo è molto facile standosene seduti  su  di  un
    divano  davanti  al  caminetto.  Verissimo;  tuttavia perché non avete
    preso Mortier?  E non dovete meravigliarvi se non soltanto il ministro
    della  guerra  ma  anche  l'augusto  imperatore  e re Francesco non si
    mostrerà entusiasta per la  vostra  vittoria.  E  neppure  io,  povero
    segretario dell'ambasciata russa, provo alcuna gioia particolare...
    Guardò  diritto  negli  occhi  il principe Andréj e subitamente la sua
    fronte si coprì di rughe.
    - Ora tocca a me, mio caro, chiedervi: "Perché?"  -  disse Bolkonskij.
    -  Vi confesso che non capisco;  può darsi che qui  entrino  in  gioco
    certe  finezze  diplomatiche  che  sono  al di sopra della mia modesta
    intelligenza, ma non capisco; Mack perde un'intera armata;  l'arciduca
    Ferdinando  e  l'arciduca  Carlo  (29)  non  danno  segno  di  vita  e
    commettono errori sopra errori;  alla fine  il  solo  Kutuzòv  riporta
    un'autentica  vittoria,  spezza  lo  "charme" [30.  l'incantesimo] dei
    Francesi,  e il ministro della guerra  non  si  interessa  neppure  di
    conoscere i particolari di questa vittoria!
    - Proprio per questo,  mio caro. "Voyez-vous, mon cher"; evviva per lo
    zar, per la Russia, per la fede! "Tout ca est bel et bon" [31. Vedete,
    mio caro; tutto ciò è bello e buono], ma che importa a noi, alla corte
    austriaca, intendo dire,  che importa delle vostre vittorie?  Recateci
    la  bella  notizia  di  una  vittoria  dell'arciduca  Ferdinando,  "un
    archiduc vaut l'autre" [32. Un arciduca vale l'altro] come sapete, sia
    pure la vittoria in un combattimento sopra una compagnia  di  pompieri
    di  Buonaparte,  e  allora  sarebbe  un'altra faccenda: faremmo magari
    sparare i cannoni a  salve.  Ma  questa  vostra  vittoria  pare  fatta
    apposta  per  canzonarci.  L'arciduca  Carlo non fa nulla,  l'arciduca
    Ferdinando si copre  di  vergogna.  Voi  abbandonate  Vienna,  non  la
    difendete  più  "comme si vous nous disiez" [33.  Come se ci diceste]:
    "Dio è con noi,  e andate con Dio voi e la vostra capitale!".  Avevamo
    un generale al quale tutti volevano bene,  Schmidt;  lo esponete sotto
    il tiro nemico  e  poi  ci  fate  i  rallegramenti  per  la  vittoria!
    Confessate  che  non  si  poteva  trovare nulla di più irritante della
    notizia che avete portato. "C'est comme un fait exprès,  comme un fait
    exprès!" [34.  Pare fatto apposta, pare fatto apposta!]. Inoltre anche
    se aveste riportato una vittoria splendida,  anche se l'arciduca Carlo
    vi  avesse  contribuito,  che cosa sarebbe mutato nell'andamento della
    guerra?  E' ormai troppo tardi,  adesso che Vienna  è  occupata  dalle
    truppe francesi.
    - Come, occupata? Vienna è occupata?
    -  Non solo Vienna è occupata,  ma Buonaparte è a Schönbrunn (35) e il
    nostro caro conte Wrbna (36) va da lui a ricevere ordini!
    Dopo la stanchezza e le impressioni del  viaggio,  dopo  l'accoglienza
    ricevuta  e  soprattutto  dopo  il  pranzo,  Bolkonskij sentiva di non
    capire tutta l'importanza di ciò che il diplomatico gli diceva.
    - Questa mattina è stato qui il conte Lichtenfeld  -  proseguì Bilibin
    -  e mi  ha  mostrato  una  lettera  in  cui  era  descritta  in  ogni
    particolare la parata dei Francesi a Vienna.  "Le prince Murat et tout
    le tremblement..." [Il principe Murat e tutto il diavolo a quattro...]
    (37).  Vedete dunque che la vostra vittoria non può rallegrare molto e
    che voi non potete essere accolto come un salvatore...
    -  A  me,  personalmente,  non  importa  proprio niente!   -  disse il
    principe Andréj,  cominciando a rendersi conto che  la  notizia  della
    vittoria  di Krems avesse in realtà ben poca importanza di fronte a un
    fatto grave come l'occupazione della capitale dell'Austria.    -    Ma
    come mai Vienna è stata occupata?  Il ponte e la famosa "tête de pont"
    [38. testa di ponte]?  E il principe Auersperg (39)?  Si diceva da noi
    che il principe Auersperg difendesse la città  -  soggiunse.
    - Il principe Auersperg si trova da questa parte,  dalla nostra parte,
    e ci difende; credo che ci difenda molto male, ma insomma, ci difende!
    E Vienna è dall'altra parte.  No,  il ponte non è ancora stato preso e
    spero che non lo sarà perché è minato e c'è l'ordine di farlo saltare.
    In  caso contrario noi da un bel pezzo ci troveremmo tra i monti della
    Boemia, e voi con il vostro esercito passereste un brutto quarto d'ora
    tra due fuochi.
    - Ma questo non significa tuttavia che la campagna sia finita    disse
    il principe Andréj.
    -  Io  penso,  invece,  che sia proprio finita.  E così la pensano qui
    anche i pezzi grossi,  i quali però non osano  confessarlo.  Succederà
    ciò  che io prevedevo all'inizio della campagna,  che non sarà cioè la
    vostra "échauffourée de"  [scaramuccia  di]  Dürenstein"  (40)  e,  in
    genere, non sarà la polvere da sparo a decidere la faccenda, ma quelli
    che  l'hanno  inventata    -    disse  Bilibin ripetendo una delle sue
    battute di spirito,  spianando la fronte e restando per un momento  in
    silenzio.    -    Ora  si tratta solo di sapere che cosa risulterà dal
    colloquio a Berlino tra l'imperatore Aleksàndr  e  il  re  di  Prussia
    (41).  Se  la  Prussia  entrerà  nell'alleanza  "on  forcera la main à
    l'Autriche" [42.  si forzerà la mano all'Austria] e ci sarà la guerra.
    Se  questo  non  accadrà,  si  tratterà  allora  soltanto  di mettersi
    d'accordo circa il luogo in cui formulare i preliminari di  una  nuova
    Campoformio (43).
    -  Ma  che  genio straordinario,  quel "Buonaparte"!   -  esclamò a un
    tratto il  principe  Andréj,  serrando  a  pugno  la  piccola  mano  e
    battendola sul tavolo.  -  E che fortuna ha quell'uomo!
    -  Buonaparte?   -  chiese Bilibin corrugando la fronte e facendo così
    comprendere che  stava  per  pronunziare  una  delle  sue  battute  di
    spirito.   -  Buonaparte?  -  ripeté calcando forte sulla "u".-  Penso
    però che adesso che da Schönbrunn detta legge  all'Austria,  "il  faut
    lui  faire  grace  de l'u" [44.  bisogna fargli grazia della "u"].  Io
    introduco decisamente  l'innovazione  e  lo  chiamo  Bonaparte,  "tout
    court" [45. semplicemente].
    - Ma possibile che pensiate seriamente che la campagna sia finita?   -
    chiese il principe Andréj.
    - Ecco ciò che penso.  L'Austria è rimasta giocata e,  dato che non  è
    abituata  a  esserlo,  si vendicherà.  Ma è stata giocata innanzitutto
    perché le  sue  province  sono  devastate  ("on  dit  que"  la  truppa
    ortodossa  "est terrible pour le pillage") [46.  Si dice che la truppa
    ortodossa  sia  terribile  in  quanto  a  saccheggi],   l'esercito   è
    distrutto,  la  capitale  è presa e tutto questo "pour les beaux yeux"
    [47. Per i begli occhi] di sua maestà il re di Sardegna (48).  Quindi,
    "entre  nous,  mon  cher",  ho  la sensazione che ci ingannino,  fiuto
    rapporti con la Francia e una pace segreta (49), naturalmente conclusa
    a parte.
    - Non può essere!   -  esclamò il principe Andréj.   -  Sarebbe troppo
    sleale!
    - "Qui vivra verra" [50. Chi vivrà, vedrà]  -  ribatté Bilibin, la cui
    fronte  si  spianò  di  nuovo  come  per  significare  la  fine  della
    conversazione.
    Quando il principe Andréj fu nella camera che gli era stata preparata,
    quando si stese tra candide lenzuola e posò la testa su  un  guanciale
    soffice e profumato, sentì lontana, lontanissima da sé la battaglia di
    cui  aveva  portato  la notizia.  L'alleanza prussiana,  il tradimento
    dell'Austria,  il nuovo trionfo del Bonaparte,  la rivista e l'udienza
    dell'imperatore  Francesco  per  il giorno dopo costituivano l'oggetto
    dei suoi pensieri.  Chiuse gli occhi,  ma  nello  stesso  istante  gli
    rintronarono nelle orecchie le cannonate,  il crepitio dei fucili,  lo
    strepito delle ruote della carrozza,  ed ecco di nuovo davanti  a  lui
    scendere  dalla  montagna  i  moschettieri  in  fila  indiana,  ecco i
    Francesi sparare,  ed egli sentiva il cuore battergli  con  forza  nel
    petto  mentre  insieme  con  Schmidt  correva  avanti  a  cavallo,  le
    pallottole gli  fischiavano  attorno  allegramente  ed  egli  provava,
    decuplicato,  quel  senso  della gioia di vivere che non aveva provato
    più dal tempo dell'infanzia.
    Si svegliò...
    "Sì, tutto questo è accaduto!" si disse felice, sorridendo a se stesso
    come un fanciullo e si riaddormentò di un profondo sonno giovanile.


    CAPITOLO 11.

    La mattina seguente si  svegliò  tardi.  Richiamando  al  pensiero  le
    impressioni  del  giorno prima si ricordò,  innanzi tutto,  che doveva
    presentarsi all'imperatore e ricordò  il  ministro  della  guerra,  il
    cortese aiutante di campo austriaco,  Bilibin e la conversazione della
    sera precedente.  Indossò,  per recarsi a palazzo,  l'uniforme di gala
    che da molto tempo non vestiva più e,  fresco,  vivace e bello, con il
    braccio tuttora fasciato,  entrò nel gabinetto di lavoro  di  Bilibin,
    dove   già   si   trovavano  quattro  signori  appartenenti  al  corpo
    diplomatico.  Bolkonskij conosceva già  il  principe  Ippolìt  Kuragin
    segretario dell'ambasciata. Bilibin gli presentò gli altri.
    I  signori  che  frequentavano  Bilibin,  mondani,  giovani,  ricchi e
    allegri,  costituivano,  qui come a Vienna,  un gruppetto  a  sé,  che
    Bilibin,  il  quale ne era il capo,  soleva chiamare "i nostri",  "les
    nôtres".  Questo gruppetto,  formato quasi unicamente da  diplomatici,
    non  aveva  evidentemente alcun interesse né per la guerra,  né per la
    politica, ma soltanto interessi relativi al gran mondo, ad alcune dame
    e al lavoro di cancelleria.  Essi accolsero con evidente piacere  come
    uno dei "loro" (onore che concedevano a pochi) il principe Andréj. Per
    cortesia e per iniziare la conversazione, gli rivolsero alcune domande
    sull'esercito russo e sulle battaglie,  ma ben presto la conversazione
    tornò  ad  aggirarsi  su   scherzi   allegri   e   su   insignificanti
    pettegolezzi.
    -  Ma la cosa più divertente,   -  disse uno, raccontando l'insuccesso
    di un collega diplomatico   -    la  cosa  più  divertente  è  che  il
    cancelliere  gli  ha detto chiaro e tondo che la sua nomina a Londra è
    una promozione e che tale doveva considerarla. Ve lo immaginate come è
    rimasto a queste parole?
    - Ma ciò che è peggio,  signori,  è  che  io  tradisco  Kuragin:  quel
    poveretto è in disgrazia e questo don Giovanni,  quest'uomo terribile,
    ne approfitta!
    Il principe Ippolìt che era sdraiato in una poltrona con le gambe  sui
    bracciuoli rise forte.
    - "Parlez-moi de ca" [51. Sentiamo, sentiamo!]  -  disse.
    - O don Giovanni! O serpente!  -  esclamarono alcune voci.
    -  Voi  non  sapete,  Bolkonskij,    -   disse Bilibin rivolgendosi al
    principe Andréj  -    che  tutti  gli  orrori  commessi  dall'esercito
    francese  (stavo  per dire: dall'esercito russo) sono nulla a paragone
    di quelli di cui quest'uomo si rende colpevole verso le donne.
    - "La femme est la compagne de l'homme" [52.  La donna è  la  compagna
    dell'uomo]    -    disse  il  principe  Ippolìt,  e si mise a guardare
    attraverso l'occhialino le gambe che teneva sollevate.
    Bilibin e i "nostri" scoppiarono a ridere, guardandolo negli occhi. Il
    principe Andréj si rese conto che quell'Ippolìt del quale,  doveva pur
    confessarlo, era stato quasi geloso a causa di sua moglie, non era che
    il buffone di quella compagnia.
    -  Voglio  proprio  farvi  divertire  con  Kuragin    -  disse Bilibin
    sottovoce  a  Bolkonskij.     -    Quando  ragiona   di   politica   è
    straordinario, bisogna vedere che importanza!
    Andò  a  sedere accanto a Kuragin e,  corrugando la fronte,  attaccò a
    parlare di politica. Il principe Andréj e gli altri li attorniarono.
    - "Le cabinet de Berlin ne peut pas exprimer un sentiment  d'alliance"
    -  cominciò Ippolìt,  guardandoli tutti con sussiego "sans exprimer...
    comme dans sa dernière note... vous comprenez... vous comprenez...  et
    puis  si  Sa  Majesté  l'Empereur  ne  déroge pas au principe de notre
    alliance... Attendez,  je n'ai pas fini"  -  disse al principe Andréj,
    afferrandolo  per un braccio.   -  "Je suppose que l'intervention sera
    plus forte que la non-intervention.  Et..."  -  tacque per un po'.   -
    "On ne pourra pas imputer à la fin de non-recevoir notre dépêche du 28
    novembre. Voilà comment tout cela finira" [53. Il gabinetto di Berlino
    non può manifestare un'intenzione di alleanza senza esprimere...  come
    nella sua ultima nota...  voi capite...  voi capite...  e poi  se  sua
    maestà   l'imperatore   non   viene  meno  ai  princìpi  della  nostra
    alleanza... Aspettate,  non ho finito.  Suppongo che l'intervento sarà
    più forte del non-intervento.  E.. Non si potrà imputare, come ragione
    del nostro non-intervento,  il dispaccio del 28  novembre.  Ecco  come
    finirà tutta la faccenda.].
    E  lasciò  il  braccio  di  Bolkonskij  facendo  capire così che aveva
    definitivamente concluso il suo discorso.
    - "Demosthène,  je te reconnais au caillou que tu  as  caché  dans  ta
    bouche d'or!" [54.  Demostene, ti riconosco dal sasso che hai nascosto
    nella tua bocca d'oro]  -  esclamò Bilibin, agitando per il piacere la
    folta capigliatura.
    Tutti ridevano e Ippolìt rideva più forte di tutti.  Era evidente  che
    soffriva,  che gli mancava il respiro,  ma che non poteva frenare quel
    riso violento che gli tendeva la faccia sempre immobile.
    - E ora sappiate, signori.   -  disse Bilibin  -  che Bolkonskij è mio
    ospite  in casa e qui a Brünn,  e io voglio fargli godere,  per quanto
    posso, tutti i divertimenti della vita locale. Se fossimo a Vienna, la
    cosa sarebbe stata facile ma qui,  "dans  ce  vilain  trou  morave"  è
    difficile  e  io  prego voi tutti di aiutarmi.  "Il faut lui faire les
    honneurs de Brünn" [55.  In questo  brutto  paesucolo  della  Moravia.
    (...) Bisogna fargli gli onori di Brünn]. Voi incaricatevi del teatro,
    io della società e voi, Ippolìt, si capisce, delle donne.
    -  Bisogna  fargli  conoscere Amélie: è un incanto!   -  disse uno dei
    "nostri", baciandosi la punta delle dita.
    - Insomma si tratta di condurre a sentimenti più umani questo  soldato
    sanguinario  -  disse Bilibin.
    - Non so, signori miei, se potrò approfittare della vostra ospitalità,
    e  intanto  è  ora  che  vi  lasci    -   disse Bolkonskij,  guardando
    l'orologio.
    - Dove andate?
    - Dall'imperatore.
    - Oh! Oh! Oh!
    - Arrivederci, dunque,  Bolkonskij!  Arrivederci,  principe!  Venite a
    pranzo presto... Ci occuperemo di voi  -  dissero parecchie voci.
    -   Cercate   di   lodare   il   più  possibile  la  regolarità  degli
    approvvigionamenti e delle marce quando parlerete con l'imperatore   -
    consigliò Bilibin, accompagnando l'ospite sino in anticamera.
    -  Lo farei,   -  rispose questi sorridendo  -  ma,  per quanto ne so,
    proprio non posso.
    - In ogni modo parlate quanto più  potete!  Le  udienze  sono  la  sua
    passione:  in  quanto a lui,  non gli piace e non sa discorrere,  come
    vedrete.


    CAPITOLO 12.

    Uscito dai suoi  appartamenti,  l'imperatore  Francesco  si  limitò  a
    fissare il principe Andréj, che stava ritto nel posto assegnatogli tra
    gli ufficiali austriaci,  e gli fece solo un cenno lieve con la testa.
    Ma dopo la riunione lo stesso  aiutante  di  campo  della  sera  prima
    comunicò  a  Bolkonskij,  con estrema cortesia,  il desiderio espresso
    dall'imperatore di dargli udienza.  Il sovrano lo  accolse  stando  in
    piedi  in  mezzo alla sala.  Prima che il colloquio avesse inizio,  il
    principe Andréj fu colpito dall'aria impacciata  dell'imperatore,  che
    non sapeva cosa dire e che era arrossito.
    - Dite, quando incominciò il combattimento?  -  chiese poi in fretta.
    Il  principe  Andréj rispose.  A questa domanda ne seguirono altre non
    meno banali: "Stava bene  Kutuzòv?  Da  quanto  tempo  aveva  lasciato
    Krems?"  e  altre del genere.  L'imperatore parlava con un'espressione
    tale come se il suo unico scopo consistesse nel  fare  un  determinato
    numero di domande.  Le risposte poi,  cosa oltremodo evidente,  non lo
    interessavano affatto.
    - A che ora è iniziato il combattimento?  -  ripeté l'imperatore.
    - Non potrei dire a vostra maestà a che ora è iniziato sulla linea del
    fronte,  ma a Dürenstein,  dove mi trovavo io,  le  truppe  iniziarono
    l'azione  alle  sei  pomeridiane  -  rispose Bolkonskij,  animandosi e
    supponendo che gli si offrisse l'occasione  di  fare  una  descrizione
    completa,  che aveva già pronta nella mente, di tutto ciò che sapeva e
    aveva veduto.
    Ma l'imperatore sorrise e lo interruppe.
    - Quante miglia?
    - Da dove e sino a dove, maestà?
    - Da Dürenstein a Krems.
    - Tre miglia e mezzo, maestà.
    - I Francesi hanno abbandonato la riva sinistra?
    - Secondo il rapporto degli esploratori, gli ultimi hanno attraversato
    il fiume nella notte stessa, servendosi di zattere.
    - Vi è foraggio sufficiente a Krems?
    - Il foraggio non è stato provveduto in quantità sufficiente, ma...
    L'imperatore lo interruppe.
    - A che ora venne ucciso il generale Schmidt?
    - Alle sette, mi pare.
    - Alle sette? Molto triste, veramente molto triste!
    L'imperatore disse che ringraziava e  s'inchinò.  Il  principe  Andréj
    uscì  e  i  cortigiani lo attorniarono.  Da ogni parte gli rivolgevano
    sguardi e parole affettuose.  L'aiutante di campo del giorno avanti lo
    rimproverò  perché  non  si  era  fermato a palazzo e gli offrì la sua
    casa.  Il ministro della guerra gli si avvicinò e si rallegrò con  lui
    per  l'Ordine  di  Maria  Teresa di terzo grado,  che l'imperatore gli
    aveva accordato. Il ciambellano dell'imperatrice lo invitò da parte di
    sua maestà.  Anche l'arciduchessa desiderava vederlo.  Bolkonskij  non
    sapeva  a  chi rispondere e per alcuni secondi tacque,  raccogliendo i
    propri pensieri.  L'ambasciatore russo gli  appoggiò  una  mano  sulla
    spalla,  lo  condusse  presso  la finestra e cominciò a discorrere con
    lui.
    Contrariamente alle previsioni di Bilibin,  la notizia della  vittoria
    da  lui  portata  fu  accolta  con gioia.  Fu ordinato un "Te Deum" di
    ringraziamento,  Kutuzòv fu insignito della gran croce di Maria Teresa
    e  tutto  l'esercito  ricevette ricompense.  Bolkonskij ebbe inviti da
    tutti e fu costretto a trascorrere l'intera mattinata  facendo  visita
    alle  più  importanti  autorità  austriache.  Terminate le visite alle
    cinque pomeridiane,  compilando mentalmente una lettera al padre sulla
    battaglia  alla quale aveva preso parte e sul suo viaggio a Brünn,  il
    principe Andréj tornò a casa di Bilibin.  All'ingresso  era  fermo  un
    calesse per metà carico di bagagli, e Franz, il servo del diplomatico,
    comparve  sulla  soglia  portando  a  fatica  una  valigia.  (Prima di
    ritornare da Bilibin, il principe Andréj era entrato in una libreria a
    far provvista di libri in vista della campagna e ci si era  trattenuto
    a lungo).
    - Che succede?  -  chiese Bolkonskij.
    -  "Ack!  Erlaucht!"  -  rispose Franz,  caricando a fatica la valigia
    sul calesse.   -  "Wir ziehen noch weiter.  Der  Bösewicht  ist  schon
    wieder  hinter  uns  her!"  [56.  Ah,  eccellenza!  Andiamo ancora più
    lontano! Quello scellerato ci sta di nuovo alle spalle].
    - Come? Cosa?  -  domandò il principe Andréj.
    Bilibin gli uscì incontro.  Sul suo viso sempre tanto calmo si leggeva
    una viva emozione.
    - "Non, non, avouez que c'est charmant"  -  diceva  -  "cette histoire
    du pont de Thabor"  -  (un ponte di Vienna).  -  "Ils l'ont passé sans
    coup  férir" [57.  No,  no,  confessate che è carina questa storia del
    ponte di Thabor. L'hanno passato senza colpo ferire].
    Il principe Andréj non capiva.
    - Ma di dove venite per non  sapere  una  cosa  già  nota  a  tutti  i
    vetturini della città?
    - Vengo dall'arciduchessa e là non ho sentito dire nulla...
    - E non avete visto che dappertutto si sta sgomberando?
    - No... Ma che succede?  -  domandò con impazienza il principe Andréj.
    - Che succede? Succede che i Francesi hanno passato il ponte difeso da
    Auersperg;  il ponte non è stato fatto saltare e ora Murat corre verso
    Brünn dove giungerà oggi o domani.
    - Giungerà qui?  E perché non hanno fatto saltare il ponte dal momento
    che era minato?
    - Lo domando a voi. Nessuno lo sa, nemmeno Buonaparte!
    Bolkonskij si strinse nelle spalle.
    -  Ma  se  il  ponte è stato attraversato,  significa che l'esercito è
    perduto: rimarrà tagliato fuori  -  disse.
    - Proprio questo è il bello!   -  rispose Bilibin.   -   Ascoltate.  I
    Francesi,  come  vi  ho  detto,  entrano  in Vienna.  E tutto va bene,
    benissimo.  Il giorno dopo,  cioè ieri,  i signori marescialli  Murat,
    Lannes  (58)  e  Belliard  (59)  montano  a  cavallo  e vanno verso il
    ponte... Notate che sono tutti e tre guasconi. "Signori", dice uno dei
    tre, "voi sapete che il ponte di Thabor è minato e controminato, e che
    ha una formidabile "tête de pont" difesa da  quindicimila  uomini  che
    hanno  l'ordine  di  farlo  saltare  e di impedirci di passare.  Ma il
    nostro sovrano,  l'imperatore Napoleone,  sarà  ben  contento  se  noi
    prenderemo  il  ponte.  Andiamoci noi tre e prendiamolo!".  "Andiamo",
    rispondono gli altri. Vanno, prendono il ponte, lo attraversano e ora,
    con tutto l'esercito,  sono da questa parte del Danubio e si  dirigono
    verso di noi, su di voi e sulle vostre linee di comunicazione.
    -  Smettetela  di  scherzare!    -   disse con volto triste e serio il
    principe Andréj.
    Quella notizia gli era a un tempo penosa e piacevole. Non appena aveva
    saputo  che  l'esercito  russo  si  trovava  in  una  situazione  così
    disperata,  gli  si era affacciato il pensiero che proprio a lui fosse
    riservata l'impresa di salvarlo da quella  situazione  e  che  sarebbe
    stata  questa la sua Tolone,  quella che dalla condizione di ufficiale
    sconosciuto  gli  avrebbe  aperto  la  via  della  gloria.  Ascoltando
    Bilibin,  egli calcolava già come,  raggiunto l'esercito, avrebbe dato
    al Consiglio  di  guerra  l'unico  suggerimento  che  potesse  salvare
    l'esercito  stesso  e  come  a  lui  solo  sarebbe  stata  affidata la
    realizzazione di quel piano.
    - Smettetela di scherzare!  -  ripeté.
    - Non scherzo  -  continuò Bilibin.   -  Nulla di più vero  e  di  più
    triste!  Quei signori,  dunque,  arrivano soli sul ponte, agitando dei
    fazzoletti bianchi,  affermano che c'è un armistizio  e  che  essi,  i
    marescialli,  sono  venuti per parlamentare con il principe Auersperg.
    L'ufficiale di servizio li lascia entrare nella "tête de  pont".  Essi
    gli  raccontano  una quantità di frottole,  gli dicono che la guerra è
    finita,  che l'imperatore Francesco ha fissato  un  colloquio  con  il
    Bonaparte,  che  essi  vorrebbero  vedere il principe Auersperg e così
    via...   L'ufficiale  manda  a  cercare  Auersperg.   Questi   signori
    abbracciano  gli  ufficiali,  scherzano,  si  mettono a cavalcioni sui
    cannoni e intanto un battaglione francese entra alla  chetichella  sul
    ponte, rovescia in acqua i sacchi contenenti le materie infiammabili e
    si  avvicina  alla  "tête  de  pont".  Finalmente  compare  il tenente
    generale in persona,  il nostro caro principe Auersperg von Mattern...
    "Caro  nemico!  Orgoglio  dell'esercito  austriaco!  Eroe della guerra
    turca!   L'inimicizia  è  finita:   possiamo   stringerci   la   mano!
    L'imperatore  Napoleone  arde  dal  desiderio di conoscere il principe
    Auersperg".  A farla breve,  questi signori,  che non per  nulla  sono
    guasconi,  stordiscono  il principe con una valanga di parole,  egli è
    così lusingato da quella rapida amicizia stabilitasi con i marescialli
    francesi,  così abbagliato dal mantello e dalle penne  di  struzzo  di
    Murat  "qu'il  ne  voit que du feu et oublie celui qu'il devait faire,
    faire sur l'ennemi" [60.  Che non vede che il loro fuoco  e  dimentica
    quello  che  doveva far lui sul nemico].   (Nonostante la vivacità del
    suo discorso, Bilibin, a questo punto, non dimenticò di fare una breve
    pausa  dopo  la  sua  battuta  di  spirito  per  dar  modo  che  fosse
    apprezzata).   -  Il battaglione francese,  intanto,  si precipita sul
    ponte, rende inservibili i cannoni e il ponte è preso.  Ma ecco ora il
    più  bello    -    continuò  calmando  l'agitazione con il fascino del
    proprio racconto;   -  ecco il  più  bello:  il  sergente  addetto  al
    cannone  che doveva dare il segnale dell'accensione delle mine per far
    saltare il ponte,  questo sergente,  dunque,  quando  vede  le  truppe
    francesi  correre sul ponte si accinge a sparare,  ma Lannes gli ferma
    la mano.  Il sergente,  che senza dubbio era più intelligente del  suo
    generale,  si  avvicina ad Auersperg e gli dice: "Principe,  vi stanno
    ingannando: ecco i Francesi!". Murat capisce che, se si lascia parlare
    il sergente, il colpo fallisce.  Con finto stupore,  da vero guascone,
    si  rivolge  ad Auersperg e gli dice: "Non riconosco più la disciplina
    austriaca,  famosa in tutto il mondo!  Voi permettete  che  un  vostro
    subalterno  vi parli così?".  "C'est génial.  Le prince d'Auersperg se
    pique d'honneur et fait mettre le sergent aux arrêts. Non, mais avouez
    que c'est charmant toute cette histoire du pont de Thabor. Ce n'est ni
    bêtise,  ni lâcheté..." [61.  E' geniale.  Il principe  di  Auersperg,
    punto  sul  vivo,   fa  mettere  il  sergente  agli  arresti.  Suvvia,
    confessate che questa storia del ponte di  Thabor  è  straordinaria...
    Non è né stupidità né viltà...].
    - "C'est trahison,  peut-être" [62. E' tradimento, forse...]  -  disse
    il principe Andréj,  immaginando al vivo i cappotti grigi,  le ferite,
    il fumo della polvere, il crepitio delle pallottole e la gloria che lo
    attendeva.
    - "Non plus. Cela met la Cour dans de trop mauvais draps"  -  continuò
    Bilibin.  -  "Ce n'est ni trahison, ni lâcheté, ni bêtise; c'est comme
    à  Ulm..."  -  e parve riflettere,  cercando l'espressione adatta.   -
    "C'est,  c'est du Mack...  Nous sommes mackés"  [63.  Neppure.  Questo
    metterebbe  la  Corte  nei  pasticci.  Non è né tradimento né viltà né
    stupidità,  è come ad Ulma...  E',  è  roba  da  Mack...  Siamo  stati
    "mackati"]    -  concluse Bilibin,  sentendo di aver coniato una nuova
    parola,  fresca fresca,  che sarebbe  stata  ripetuta,  chissà  quante
    volte.
    Le rughe che sino a quel momento erano state raccolte sulla fronte, si
    spianarono  rapidamente  in  segno  di  soddisfazione  e,   sorridendo
    leggermente, cominciò a guardarsi le unghie.
    - Dove andate?   -  chiese a un tratto al principe Andréj che  si  era
    alzato e si dirigeva verso la sua camera.
    - Parto.
    - Per dove?
    - Ritorno all'esercito.
    - Ma non volevate trattenervi ancora un paio di giorni?
    - Invece parto subito.
    E  il principe Andréj,  dopo aver dato gli ordini per la partenza,  si
    ritirò nella sua camera.
    - Sapete, mio caro?  -  disse Bilibin, raggiungendolo.   -  Ho pensato
    a voi. Perché dovreste partire?
    E a dimostrazione dell'indiscutibilità del suo argomento,  il viso gli
    si spianò completamente.
    Il principe Andréj guardò con aria interrogativa il suo  interlocutore
    e non rispose.
    -  Perché dovreste partire?  Lo so,  voi pensate che sia vostro dovere
    correre a raggiungere l'esercito  ora  che  esso  è  in  pericolo.  Lo
    capisco, "mon cher, c'est de l'héroïsme" [64. Mio caro, è eroismo].
    - Niente affatto  -  rispose il principe Andréj.
    -  Ma  voi che siete un "philosophe",  siatelo per intero: guardate le
    cose sotto un altro punto di vista e vi  convincerete  che  il  vostro
    dovere  è  invece  quello  di risparmiarvi.  Lasciate queste cose agli
    altri,  a coloro che non sono buoni a nulla...  Nessuno vi ha ordinato
    di tornare indietro e nessuno vi ha detto di partire da qui...  Potete
    dunque rimanere e venire con noi,  sin  dove  ci  condurrà  il  nostro
    disgraziato  destino.  Si dice che andremo a Olmütz...  E Olmütz è una
    città molto graziosa.  Potremo viaggiare tranquillamente insieme nella
    mia carrozza.
    - Smettetela di scherzare, Bilibin  -  disse Bolkonskij.
    -  Vi  parlo  con  tutta sincerità e amicizia.  Ragionate.  Per dove e
    perché partite adesso, mentre potete rimanere qui?  Le probabilità che
    vi  aspettano  sono  due    -  e così dicendo raggrinzò la pelle della
    fronte:  -  o la pace sarà conclusa prima che raggiungiate  l'esercito
    o subirete la disfatta e la vergogna con tutta l'armata di Kutuzòv.
    E  Bilibin  spianò  la  fronte,   sentendo  che  il  suo  dilemma  era
    inattaccabile.
    - Su questo argomento non posso ragionare  -  rispose  freddamente  il
    principe Andréj e pensò: "Parto per salvare l'esercito!".
    - "Mon cher,  vous êtes un héros" [65. Mio caro, voi siete un eroe]  -
    dichiarò Bilibin.


    CAPITOLO 13.

    Quella stessa notte,  dopo  essersi  accomiatato  dal  ministro  della
    guerra,  Bolkonskij  partì  per raggiungere l'esercito,  senza neppure
    sapere dove l'avrebbe trovato e temendo di  cadere  tra  le  mani  dei
    Francesi sulla strada di Krems.
    A  Brünn  tutti i cortigiani facevano le valigie e spedivano i bagagli
    più voluminosi a Olmütz. Presso Etzeldorf, il principe Andréj si trovò
    sulla strada su cui con la massima fretta e tra una immensa confusione
    avanzava l'esercito russo.  La strada era così ingombra  di  carriaggi
    che  non  gli  fu possibile percorrerla in carrozza.  Fattosi dare dal
    comandante dei cosacchi un cavallo e un soldato,  il principe  Andréj,
    stanco  e  affamato,  oltrepassati  i carri,  cavalcò alla ricerca del
    generalissimo e della sua vettura.  Correvano voci  molto  inquietanti
    circa  la  situazione  dell'esercito,  e la vista di quelle truppe che
    fuggivano disordinatamente le confermavano.
    "Cette  armée  russe  que  l'or  de  l'Angleterre  a  transportée  des
    extrémités  de l'univers,  nous allons lui taire éprouver le même sort
    (le sort de l'armée d'Ulm)" [66.  "A questo esercito russo,  che l'oro
    dell'Inghilterra ha trasportato dai confini estremi del mondo,  faremo
    sperimentare la stessa sorte (la sorte dell'esercito di  Ulma)"]:  gli
    tornavano  alla  mente  le  parole  del  proclama  di Napoleone al suo
    esercito prima dell'inizio della campagna,  e tali parole  provocarono
    in   lui  l'ammirazione  per  il  geniale  eroe  e  insieme  il  senso
    dell'orgoglio ferito e la speranza della gloria.  "E se  non  restasse
    altra  prospettiva se non quella di morire?",  pensò.  "Che farci,  se
    sarà necessario? Morirò, non peggio degli altri".
    Il principe Andréj guardava con  disprezzo  quell'infinito  numero  di
    distaccamenti,  di carri, di parchi di artiglierie e poi ancora carri,
    carri,  carri di ogni forma possibile che cercavano di sorpassarsi  e,
    in  tre o quattro file,  sbarravano la strada fangosa.  Da ogni parte,
    indietro  e  davanti,   ovunque  giungesse  l'udito,   si  sentiva  un
    incessante  fragore  di  ruote,  un  continuo  stridio di cassoni,  di
    carrette,  di affusti di cannoni,  calpestio di cavalli,  schiocchi di
    fruste grida di incitamento,  imprecazioni di soldati, di attendenti e
    di ufficiali.  Ai lati della strada si vedevano a ogni  passo  cavalli
    caduti,  scuoiati o no,  carrette rotte presso le quali,  in attesa di
    chi sa che cosa, sedevano soldati isolati, soldati staccatisi dai loro
    reparti,  che si dirigevano in folla verso  i  villaggi  vicini  o  ne
    venivano, trascinando galline, montoni, fieno e sacchi colmi di chi sa
    che cosa.  Alle discese e alle salite, la folla diventava più fitta, e
    clamori ininterrotti riempivano l'aria. I soldati, nel fango sino alle
    ginocchia,  sollevavano a forza di braccia cannoni e  carri,  facevano
    schioccare le fruste,  gli zoccoli dei cavalli scivolavano, le tirelle
    si spezzavano e i petti degli uomini si schiantavano per  la  violenza
    del  gridare.  Gli  ufficiali,  che dirigevano il movimento,  andavano
    avanti e indietro tra i carri.  Le loro voci si  udivano  appena,  nel
    tumultuoso  urlio  generale,  e  si  capiva  dai  loro  visi  che essi
    disperavano di poter frenare quel disordine caotico.
    ""Voilà la chère" truppa ortodossa",  pensò Bolkonskij,  ricordando le
    parole di Bilibin.
    Per  domandare  a  uno  qualsiasi di quegli uomini dove si trovasse il
    generale in capo,  si avvicinò a un carro.  Proprio di  fronte  a  lui
    avanzava  uno  strano  veicolo,   a  un  solo  cavallo,  evidentemente
    costruito in modo primitivo da qualche soldato, un non so che di mezzo
    tra un carro coperto, un calessino e una carrozza.  Guidava il veicolo
    un  militare,  e sotto al soffietto di cuoio,  al di là del parafango,
    sedeva una donna,  tutta avvolta in scialli.  Il  principe  Andréj  si
    avvicinò  e  già  stava  per interrogare il conducente allorché la sua
    attenzione fu attratta dalle grida disperate della  donna  seduta  nel
    veicolo.  L'ufficiale  che  guidava  il convoglio stava percuotendo il
    soldato a cassetta, perché costui voleva oltrepassare gli altri, e una
    violenta scudisciata aveva colpito il  soffietto.  La  donna  emetteva
    grida  acutissime.  Vedendo il principe Andréj,  si sporse di sotto il
    mantice e,  agitando le braccia scarne,  tratte  di  sotto  i  pesanti
    scialli, urlava:
    - Aiutante!  Signor aiutante!  Per amor di Dio,  difendeteci! Che cosa
    succederà?  Io sono  la  moglie  del  medico  del  settimo  reggimento
    cacciatori... Non ci lasciano passare; siamo rimasti indietro, abbiamo
    perduto i nostri...
    -  Ti  ridurrò  in poltiglia!  Torna indietro!   -  gridava al soldato
    l'ufficiale furibondo.  -  Torna indietro con la tua sgualdrina!
    - Signor aiutante di campo,  difendeteci!  Che succede?   -  urlava la
    moglie del medico.
    -  Lasciate  passare  questa  vettura.  Non vedete che c'è una donna?-
    disse il principe Andréj, avvicinandosi all'ufficiale.
    L'ufficiale lo guardò e,  senza  rispondere,  si  volse  di  nuovo  al
    soldato.
    - Non ti lascio passare! Indietro!
    -  Lasciatelo passare,  vi dico  -  ripeté a denti stretti il principe
    Andréj.
    - Ma tu chi sei?   -  gli gridò a  un  tratto  l'ufficiale,  ebbro  di
    furore.    -    Chi  sei  tu?  Sei per caso il comandante?   -  urlava
    accentuando il "tu".   -  Qui comando io  e  non  tu.  Indietro,  tu!-
    ripeté al soldato  -  o ti ridurrò in poltiglia.
    Evidentemente quest'espressione gli piaceva molto.
    - L'ha servito a dovere, l'aiutante!  -  risonò una voce alle spalle.
    Il  principe Andréj vedeva che l'ufficiale si trovava in uno di quegli
    accessi di incoercibile furore in cui non si sa più ciò che  si  dice.
    Vedeva  che  il  suo  intervento  in difesa della moglie del medico lo
    esponeva a ciò che egli temeva più di ogni cosa al mondo, a ciò che si
    chiama "ridicule" [67. il ridicolo],  ma il suo istinto lo consigliava
    diversamente.  L'ufficiale  non  aveva ancora finito di pronunziare le
    ultime parole che già il principe Andréj,  con il viso stravolto dalla
    collera, gli spinse contro il cavallo e alzò il frustino.
    - La-scia-te passare!  -  urlò.
    L'ufficiale  fece  un  gesto  di  stizza con la mano e si allontanò in
    fretta.
    - Tutto il disordine è sempre causato da  loro,  da  questi  ufficiali
    dello stato maggiore...  -  brontolò.  -  Fate ciò che volete.
    Il  principe Andréj,  senza neppure alzare gli occhi,  si allontanò in
    fretta dalla moglie del  medico  che  lo  chiamava  suo  salvatore  e,
    ripensando   con  disgusto  ai  minimi  particolari  di  quella  scena
    umiliante,  galoppò verso il villaggio dove,  gli  avevano  detto,  si
    trovava il generalissimo.
    Giunto  al  villaggio,  smontò da cavallo e si diresse alla prima casa
    con l'intenzione di riposarsi un poco, di rifocillarsi e di riordinare
    e mettere in chiaro i pensieri umilianti che lo tormentavano.  "Questa
    è  una  banda  di malfattori,  non è un esercito!" diceva a se stesso,
    mentre si avvicinava alla finestra della prima casa, allorché si sentì
    chiamare per nome da una voce nota.
    Si voltò. Alla finestrella stava affacciato il bel viso di Nesvitzkij,
    il quale masticava qualche cosa con le labbra carnose  e  agitando  le
    mani gli faceva cenno di entrare.
    - Bolkonskij! Bolkonskij! Non mi senti? Vieni, spicciati!  -  gridava.
    Il principe Andréj,  entrando nella casa, scorse Nesvitzkij e un altro
    aiutante che  stavano  facendo  uno  spuntino.  Si  volsero  subito  a
    Bolkonskij per chiedergli se sapesse qualcosa di nuovo.  Sui loro visi
    così noti il principe Andréj lesse un'espressione di turbamento  e  di
    inquietudine,  espressione che si notava in modo particolare sul volto
    sempre ridente di Nesvitzkij.
    - Dov'è il comandante in capo?  -  chiese Bolkonskij.
    - Là, in quella casa  -  rispose l'aiutante, indicandogliela.
    - Dunque è vero che  si  fa  la  pace  e  si  capitola?    -    chiese
    Nesvitzkij.
    - Lo chiedo a voi. Non so nulla salvo questo, che ho stentato non poco
    ad arrivare sin qui.
    - E qui da noi,  mio caro,  che orrore! Confesso la mia colpa amico...
    ho riso di Mack e adesso ci tocca ben di peggio  -  disse  Nesvitzkij.
    -  Ma siediti, mangia qualcosa.
    - Adesso, principe, non trovereste né una carrozza né altro e sa Iddio
    dove sarà il vostro Pëtr  -  disse l'altro aiutante.
    - Dov'è il quartiere generale?
    - Passeremo la notte a Znaõm.
    - Quanto a me, ho caricato su due cavalli ciò che mi occorre  -  disse
    Nesvitzkij.  -  Mi hanno costruito dei basti eccellenti. Può darsi che
    si debba fuggire anche attraverso i monti della Boemia.  Le cose vanno
    male, mio caro.  Ma che hai?  Non ti devi sentir bene per rabbrividire
    così...   -  osservò Nesvitzkij notando che il principe Andréj tremava
    come se avesse toccato una bottiglia di Leida (68).
    - Non è nulla!  -  rispose il principe Andréj.
    Aveva ripensato in quel momento al recente incontro con la moglie  del
    medico e con l'ufficiale che guidava il convoglio.
    - Che fa qui, il generalissimo?  -  chiese poi.
    - Non ci capisco nulla  -  rispose Nesvitzkij.
    -  E  io  capisco  una cosa sola: che tutto è disgustoso,  disgustoso,
    disgustoso...   -  esclamò il principe Andréj,  e si diresse verso  la
    casa dove si era fermato il comandante supremo.
    Passando  accanto  alla  carrozza di Kutuzòv,  ai malandati cavalli da
    sella del séguito e dei cosacchi,  che parlavano ad alta voce  tra  di
    loro,  il  principe  Andréj  entrò  nel vestibolo.  Come gli era stato
    detto,  Kutuzòv si trovava in quella  casa  insieme  con  il  principe
    Bagratiòn  e  con  Weirother  (69),  il  generale  austriaco che aveva
    sostituito Schmidt, ucciso. Nel vestibolo, il piccolo Kozlovskij stava
    seduto sui calcagni davanti a uno scritturale. Questi,  con i paramani
    della divisa rimboccati, scriveva rapidamente su un barile rovesciato.
    Il  viso  di  Kozlovskij era disfatto: diceva chiaramente che egli non
    aveva chiuso occhio tutta la notte.  Guardò il principe Andréj  e  non
    gli fece neppure un cenno di saluto.
    -  La  seconda  linea...  Hai  scritto?    -   proseguì a dettare allo
    scrivano.  -  Il reggimento dei granatieri di Kiev, di Podòlja...
    - Non così in fretta,  eccellenza   -    disse  lo  scrivano  in  tono
    irritato e poco rispettoso, fissando in viso Kozlovskij.
    Al di là della porta si udì in quel momento la voce vivace e scontenta
    di  Kutuzòv,  interrotta  da  un'altra voce sconosciuta.  Dal suono di
    quelle voci,  dall'indifferenza con cui Kozlovskij lo aveva  guardato,
    dal  poco  rispettoso comportamento dello scrittore stanco,  dal fatto
    che Kozlovskij e lo  scritturale  sedevano  per  terra  a  così  breve
    distanza  dal  generalissimo,  dalle  risate rumorose dei cosacchi che
    custodivano i cavalli sotto le finestre,  da  tutto  ciò  insomma,  il
    principe Andréj intuiva che doveva essere avvenuto qualcosa di grave e
    di doloroso.
    Con insistenza si mise a interrogare Kozlovskij.
    -  Subito,  principe    -    rispose  costui.    -    Sto  dettando le
    disposizioni per Bagratiòn.
    - E' la capitolazione?
    -  Niente  capitolazione.   Sono  state  date  disposizioni   per   il
    combattimento.
    Il  principe  Andréj  si  diresse  verso  l'uscio,  di  là  del  quale
    giungevano le voci.  Ma nel momento in cui stava per aprirlo,  le voci
    tacquero,  l'uscio  si  spalancò  e Kutuzòv,  con il suo naso aquilino
    nella faccia grassa,  comparve sulla soglia.  Il principe Andréj stava
    ritto  davanti a Kutuzòv,  ma dalla espressione dell'unico occhio vivo
    del generale si capiva che i pensieri e le preoccupazioni erano  tanto
    intensi  da impedirgli quasi di vedere davanti a sé.  Guardava in viso
    il suo aiutante di campo e non lo riconosceva.
    - Dunque, hai finito?  -  chiese a Kozlovskij.
    - Un momento ancora, eccellenza.
    Bagratiòn,  un uomo  di  media  statura  dal  viso  duro  e  immobile,
    tipicamente  orientale,  magro,  non  ancora  vecchio,  uscì dietro il
    comandante supremo.
    - Ho l'onore di presentarmi  -    ripeté  ad  alta  voce  il  principe
    Andréj, porgendo un plico.
    - Ah, da Vienna? Bene. Dopo, dopo...
    Kutuzòv, accompagnato da Bagratiòn, andò sino alla soglia.
    - Sicché, addio, principe  -  disse Kutuzòv a Bagratiòn.  -  Cristo ti
    accompagni. Ti benedico per la tua grande impresa.
    Il  viso  di  Kutuzòv  si  raddolcì  all'improvviso,  gli occhi gli si
    riempirono di lacrime.  Con la sinistra attirò a sé  Bagratiòn  mentre
    con  la  destra,  su  cui brillava un anello,  gli faceva con un gesto
    evidentemente abituale il segno della croce;  poi gli offrì la  grassa
    guancia da baciare, ma Bagratiòn lo baciò sul collo.
    -  Cristo  ti  accompagni!   -  ripeté Kutuzòv,  e si diresse verso la
    propria carrozza, dicendo al principe Andréj:  -  Sali con me.
    - Eccellenza,  vorrei rendermi utile qui.  Permettetemi di restare nel
    distaccamento del principe Bagratiòn.
    -  Siediti!    -    ripeté Kutuzòv e,  notando che Bolkonskij esitava,
    aggiunse:  -  Anche a me sono necessari dei bravi ufficiali.
    Presero posto nella carrozza e  per  qualche  minuto  procedettero  in
    silenzio.
    -  Abbiamo  ancora dinanzi a noi molte cose da fare  -  disse Kutuzòv,
    con un'espressione di perspicacia senile,  quasi avesse capito ciò che
    avveniva  nell'animo di Bolkonskij.   -  Se domani la decima parte del
    suo distaccamento mi ritorna sana e salva,  ne ringrazierò il  Signore
    -  aggiunse Kutuzòv, quasi parlando a se stesso.
    Il principe Andréj lo guardò e, suo malgrado, gli saltarono agli occhi
    gli orli accuratamente lavati della cicatrice sulla tempia di Kutuzòv,
    là  dove il proiettile di Ismaìl gli aveva forato il cranio e accecato
    l'occhio.  "Sì",  pensò,  "egli ha il diritto  di  parlare  con  tanta
    tranquillità della morte di quegli uomini!".
    -   E'   appunto  per  questo  che  vi  prego  di  mandarmi  con  quel
    distaccamento  -  disse.
    Kutuzòv non rispose.  Pareva avesse  già  dimenticato  ciò  che  aveva
    detto,  ed  era  immerso in profonde riflessioni.  Dopo cinque minuti,
    sobbalzando dolcemente sulle flessibili molle della carrozza,  Kutuzòv
    si  volse  al principe Andréj.  Sul suo viso non vi era più traccia di
    commozione.  Con fine ironia,  interrogò l'aiutante di campo  sul  suo
    colloquio con l'imperatore, su quanto si diceva a corte, sullo scontro
    di Krems e su alcune signore di loro comune conoscenza.


    CAPITOLO 14.

    Il  primo  novembre  Kutuzòv ricevette da uno dei suoi informatori una
    notizia da cui risultò che l'armata che egli comandava si  trovava  in
    una condizione quasi disperata. L'informatore riferiva che i Francesi,
    dopo  aver passato con forze imponenti il ponte di Vienna,  marciavano
    verso la linea su cui Kutuzòv doveva  collegarsi  con  le  truppe  che
    provenivano  dalla  Russia.  Se  Kutuzòv decideva di fermarsi a Krems,
    centocinquantamila uomini dell'esercito  di  Napoleone  gli  avrebbero
    chiuso  ogni  via  di  comunicazione,  avrebbero  accerchiato  il  suo
    esercito stremato, ed egli si sarebbe così trovato nelle condizioni di
    Mack a Ulma. Se Kutuzòv decideva, invece, di abbandonare la strada che
    lo conduceva da Krems a Olmütz  per  unirsi  alle  truppe  provenienti
    dalla  Russia,   sarebbe  stato  costretto  a  inoltrarsi,  senza  vie
    tracciate,  nelle  sconosciute  regioni  delle  montagne  boeme,  dove
    avrebbe   dovuto   difendersi   dalle  soverchianti  forze  nemiche  e
    abbandonare ogni speranza di riunirsi a  Bukshevden  (70).  Se  infine
    stabiliva di indietreggiare sulla strada da Krems a Olmütz, per unirsi
    con  le  truppe provenienti dalla Russia,  avrebbe corso il rischio di
    essere preceduto su  quella  strada  dai  Francesi,  che  già  avevano
    passato il ponte di Vienna, e costretto ad accettare battaglia durante
    la  marcia,  con  il  gravame dei bagagli e delle salmerie,  contro un
    nemico tre volte più numeroso che lo circondava da due parti.
    Kutuzòv scelse quest'ultimo partito.
    I Francesi, come aveva riferito l'informatore,  dopo aver attraversato
    il fiume a Vienna,  si dirigevano a marce forzate verso Znaõm,  che si
    trovava sulla linea di ritirata di Kutuzòv,  a  più  di  cento  miglia
    davanti a lui.  Raggiungere Znaõm prima dei Francesi significava avere
    una grande speranza di salvare l'esercito;  lasciare  ai  Francesi  la
    possibilità  di  precederlo  voleva  dire  far subire all'esercito una
    vergognosa sconfitta, quale quella di Ulma,  o la totale disfatta.  Ma
    arrivare prima dei Francesi con tutto l'esercito,  era impossibile. La
    marcia dei Francesi,  da Vienna a Znaõm,  era più breve e migliore  di
    quella che i Russi dovevano compiere da Krems a Znaõm.
    La  notte  stessa  in  cui ricevette quella notizia,  Kutuzòv mandò in
    avanguardia i quattromila uomini di Bagratiòn, a destra, attraverso le
    montagne,  dalla via  Krems-Znaõm  a  quella  Vienna-Znaõm.  Bagratiòn
    doveva  compiere  quella  marcia  senza soste,  fermarsi con il fronte
    verso Vienna e Znaõm alle spalle e, qualora fosse riuscito a prevenire
    i Francesi, doveva trattenerli quanto più potesse. Kutuzòv stesso, con
    tutti i bagagli, mosse verso Znaõm.
    Dopo aver percorso quarantacinque miglia tra i  monti,  in  una  notte
    tempestosa, con dei soldati affamati e scalzi, senza tracce di strade,
    e  aver  perduto per via un terzo dei suoi uomini,  Bagratiòn arrivò a
    Hollabrünn,  sulla strada Vienna-Znaõm alcune ore prima dei  Francesi,
    che  da  Vienna  avanzavano verso Hollabrünn.  Kutuzòv doveva marciare
    ancora una giornata intera,  con i  suoi  carriaggi,  per  giungere  a
    Znaõm, e pertanto Bagratiòn avrebbe dovuto salvare l'esercito con soli
    quattromila  uomini  affamati ed esausti,  trattenere per ventiquattro
    ore tutto l'esercito nemico  che  stava  per  incontrarsi  con  lui  a
    Hollabrünn,  il  che era evidentemente impossibile.  Ma la capricciosa
    fortuna  rese  possibile  l'impossibile.   Il  successo   dell'inganno
    mediante il quale,  senza alcuna lotta,  era caduto il ponte di Vienna
    nelle mani dei Francesi,  indusse Murat a tentare di  ingannare  anche
    Kutuzòv. Murat, incontrando il debole distaccamento di Bagratiòn sulla
    strada di Znaõm,  credette di avere a che fare con tutto l'esercito di
    Kutuzòv. Per annientarlo completamente volle aspettare le altre truppe
    rimaste indietro sulla strada di Vienna e,  a tale scopo,  propose  un
    armistizio  di  tre giorni,  a condizione che l'uno e l'altro esercito
    rimanessero fermi nelle loro  rispettive  posizioni  e  non  facessero
    alcun movimento.  Murat assicurava che erano state iniziate trattative
    di  pace  e  che  proponeva  l'armistizio  per  evitare   un   inutile
    spargimento di sangue.  Il generale austriaco,  conte Nostitz, che era
    agli avamposti,  credette alle parole dei parlamentari di Murat,  e si
    ritirò,   scoprendo   il   distaccamento   di   Bagratiòn.   Un  altro
    parlamentare, con le stesse notizie di trattative di pace, si presentò
    alle linee russe a proporre un armistizio  di  tre  giorni.  Bagratiòn
    rispose che non poteva né accettare,  né respingere la proposta e, per
    mezzo di un  aiutante  di  campo,  mandò  a  informare  Kutuzòv  della
    proposta che gli era stata fatta.
    L'armistizio era,  per Kutuzòv, l'unico mezzo per guadagnar tempo, per
    dar modo di riposare allo stanco distaccamento di Bagratiòn e per  far
    compiere  ai  carriaggi  (il  cui  movimento  avveniva  di nascosto ai
    Francesi) almeno un giorno di marcia in più verso Znaõm.
    La  proposta  di  armistizio  offriva  dunque   l'unica   e   inattesa
    possibilità  di  salvare l'esercito.  Avuta la notizia,  Kutuzòv mandò
    immediatamente il generale aiutante  Wintzingerode  al  campo  nemico.
    Egli  doveva  non  solo  accettare l'armistizio,  ma anche proporre le
    condizioni per una capitolazione;  frattanto Kutuzòv  mandava  i  suoi
    aiutanti  più indietro,  con l'ordine di affrettare il più possibile i
    movimenti dei carriaggi di tutto l'esercito sulla strada  Krems-Znaõm.
    L'esausto,  affamato  distaccamento  di Bagratiòn doveva,  per coprire
    questa marcia di carriaggi,  restare immobile di fronte  a  un  nemico
    otto volte superiore.
    Le  previsioni  di Kutuzòv si avverarono sia riguardo alla proposta di
    una capitolazione che non obbligava a nulla e  che  poté  dare  a  una
    parte  dei  carriaggi il tempo di passare,  sia riguardo all'errore di
    Murat  che  non  doveva  tardare  a  risultare  evidente.  Non  appena
    Napoleone,  che  si  trovava  a  Schönbrunn,  a  venticinque miglia da
    Hollabrünn,  ebbe ricevuto il rapporto  di  Murat  e  il  progetto  di
    armistizio  e  di capitolazione,  e si avvide dell'inganno,  scrisse a
    Murat la lettera seguente:

    "Au prince Murat.
    Schönbrunn, 25 brumaire en 1805, à huit heures du matin.

    "Il m'est impossible de trouver des  termes  pour  vous  exprimer  mon
    mécontentement.  Vous  ne  commandez que mon avantgarde et vous n'avez
    pas le droit de faire d'armistice  sans  mon  ordre.  Vous  me  faites
    perdre  le  fruit  d'une campagne.  Rompez l'armistice sur-le-champ et
    marchez à l'ennemi. Vous lui ferez déclarer que le général qui a signé
    cette capitulation n'avait pas le droit de le faire,  qu'il n'y a  que
    l'Empereur de Russie qui ait ce droit.
    "Toutes  les  fois  cependant  que l'Empereur de Russie ratifierait la
    dite convention, je la ratifierai; mais ce n'est qu'une ruse. Marchez,
    détruisez l'armée russe... Vous etes en position de prendre son bagage
    et son artillerie.  L'aide de camp de l'Empereur de Russie  est  un...
    Les officiers ne sont rien,  quand ils n'ont pas de pouvoir;  celui-ci
    n'en avait point...  Les Autrichiens se sont  laissés  jouer  pour  le
    passage du pont de Vienne, vous vous laissez jouer par un aide de camp
    de l'Empereur.
    Napoléon".
    [71. "Al principe Murat.
    Schönbrunn, il 25 brumaio 1805, alle ore otto del mattino.
    "Mi  è  impossibile  trovare  le  parole  adatte per esprimervi il mio
    malcontento.  Voi comandate soltanto la mia avanguardia e non avete il
    diritto di concludere un armistizio senza mio ordine.  Mi fate perdere
    il frutto di  una  campagna.  Rompete  immediatamente  l'armistizio  e
    marciate  contro  il nemico.  Gli farete sapere che il generale che ha
    firmato questa capitolazione non aveva alcun diritto di  farlo  e  che
    tale  diritto  spetta  unicamente  all'imperatore  di Russia.  Qualora
    l'imperatore di Russia ratificasse detta convenzione,  la  ratificherò
    anch'io;  ma  questa  non  è  che  un'astuzia.  Marciate,  distruggete
    l'esercito russo... Siete in condizioni di prendere i suoi carriaggi e
    le sue artiglierie.  L'aiutante di campo dell'imperatore di  Russia  è
    un...  Gli  ufficiali  non contano nulla,  quando non hanno poteri,  e
    costui non ne aveva.  Gli Austriaci si  sono  lasciati  ingannare  dal
    passaggio del ponte di Vienna, voi vi lasciate ingannare dall'aiutante
    di campo dell'imperatore.
    Napoleone"].

    Un  aiutante  di  campo  dell'imperatore  partì  al galoppo con questa
    terribile lettera per Murat.  Lo stesso Bonaparte,  non fidandosi  dei
    suoi  generali,  mosse  di  persona  con tutta la sua guardia verso il
    campo di battaglia, temendo che la vittima gli potesse sfuggire,  ma i
    quattromila  uomini  di  Bagratiòn,  accesi allegramente i fuochi,  si
    scaldavano,  si asciugavano e si cucinavano  per  la  prima  volta  la
    "kascia"  (72)  dopo  tre  giorni,  e  nessuno  dei  soldati  sapeva o
    prevedeva quale sorte gli si stava preparando.
    Alle quattro del pomeriggio il principe Andréj, che aveva ripetuto con
    insistenza la sua preghiera a Kutuzòv,  arrivò a Grunt e si presentò a
    Bagratiòn. L'aiutante di Bonaparte non aveva ancora raggiunto il corpo
    di  Murat,   e  il  combattimento  non  era  ancora  cominciato.   Nel
    distaccamento di Bagratiòn non si sapeva nulla dell'andamento generale
    delle cose e si parlava di pace, pur non credendo in tale possibilità.
    Si parlava della battaglia, ma non si riteneva che fosse imminente.
    Bagratiòn,  che conosceva  Bolkonskij  come  l'aiutante  preferito  di
    Kutuzòv  e  nel  quale  il generalissimo riponeva maggior fiducia,  lo
    ricevette con particolare e cortese benevolenza;  gli  spiegò  che  in
    giornata  o  il  giorno  seguente avrebbe avuto probabilmente luogo la
    battaglia e gli lasciò piena libertà  di  stare  con  lui  durante  il
    combattimento  o di recarsi alla retroguardia per sorvegliare l'ordine
    della ritirata, la quale cosa "era pure importantissima".
    - E' probabile,  d'altra parte,  che oggi non si combatta  -  concluse
    Bagratiòn, come per rassicurare il principe Andréj.
    "Se  costui è uno dei soliti zerbinotti dello stato maggiore",  pensò,
    "mandato qui per avere una decorazione,  l'avrà  anche  restando  alla
    retroguardia;  se  poi  vuole  restare  con  me,  ed  è  un  ufficiale
    coraggioso, resti pure... potrà essere utile", pensò Bagratiòn.
    Il principe Andréj,  senza  rispondere,  gli  chiese  il  permesso  di
    visitare  la  posizione e di studiare il dislocamento delle truppe per
    rendersi conto  dove  gli  convenisse  andare  in  caso  gli  toccasse
    eseguire qualche ordine. L'ufficiale di servizio del distaccamento, un
    bell'uomo   dalla   divisa  elegante,   con  un  anello  di  brillanti
    all'indice, e che parlava male, ma volentieri,  il francese,  si offrì
    di accompagnarlo.
    Da  ogni parte si vedevano ufficiali inzuppati d'acqua,  dallo sguardo
    triste,   che  sembravano  cercare  qualche  cosa,   e   soldati   che
    trascinavano dal villaggio porte, panche, palizzate.
    -  Vedete,  principe,  non  possiamo  liberarci  da  costoro  -  disse
    l'ufficiale di  stato  maggiore,  indicando  quegli  uomini.    -    I
    comandanti sono troppo deboli. E qui  -  e indicò la tenda montata dal
    vivandiere    -    qui  si  riuniscono  e non si muovono più.  Proprio
    stamattina li ho cacciati via tutti quanti  e  ora,  come  vedete,  la
    tenda  è  di nuovo piena.  Avviciniamoci,  principe,  e cacciamoli via
    un'altra volta. E' questione di un minuto.
    - Entriamo, così prenderò anch'io un po' di pane e formaggio  -  disse
    il principe che non aveva ancora fatto in tempo a mangiare un boccone.
    - Perché non me l'avete detto,  principe?  Vi  avrei  offerto  la  mia
    ospitalità.
    Smontarono da cavallo ed entrarono nella tenda del vivandiere.  Alcuni
    ufficiali dalle facce stanche e arrossate stavano seduti davanti  alle
    rozze tavole e mangiavano e bevevano.
    - Ma come,  signori!  -  esclamò l'ufficiale di stato maggiore, con il
    tono di rimprovero di chi abbia già ripetuto parecchie volte la stessa
    cosa...   -  Non sapete che  non  è  permesso  assentarsi  dai  propri
    reparti? Il principe ha dato ordine che nessuno si muova. E anche voi,
    signor  capitano  in  seconda,  siete  qui  -  disse,  volgendosi a un
    ufficiale di artiglieria piccolo,  magro  e  sporco  il  quale,  senza
    stivali (li aveva dati al vivandiere perché li facesse asciugare), con
    i  soli calzini,  si era alzato in piedi davanti ai due che entravano,
    sorridendo in modo non del tutto naturale.
    - Non vi vergognate,  capitano Tuscin?   -   proseguì  l'ufficiale  di
    stato maggiore.   -  Mi pare che,  nella vostra qualità di artigliere,
    dovreste dare il buon esempio,  ed ecco che siete  senza  stivali.  Se
    venisse dato l'allarme,  stareste davvero bene in tali condizioni!   -
    (L'ufficiale di stato maggiore sorrise).-  Vogliate tornare  tutti  al
    vostro posto, tutti!  -  aggiunse in tono autoritario.
    Il principe Andréj sorrise suo malgrado, guardando il capitano Tuscin.
    In silenzio e sempre sorridendo,  appoggiandosi ora sopra un piede ora
    sopra l'altro,  egli volgeva interrogativamente i grandi occhi buoni e
    intelligenti  ora  sul  principe  Andréj,  ora sull'ufficiale di stato
    maggiore.
    - I soldati dicono che scalzi si va più comodi  -  mormorò il capitano
    Tuscin sorridendo e  facendosi  rosso,  con  l'evidente  desiderio  di
    uscire dall'imbarazzante situazione in cui si trovava,  usando il tono
    scherzoso.
    Ma  ancor  prima  di  aver  finito  di  parlare,   sentì  che  la  sua
    spiritosaggine  non  era  accolta e che non serviva a nulla.  E rimase
    imbarazzato.
    - Vogliate ritirarvi  -  gli  disse  l'ufficiale  di  stato  maggiore,
    cercando di mantenersi serio.
    Il   principe   Andréj  guardò  ancora  una  volta  la  figura  minuta
    dell'artigliere.  Essa  aveva  un  non  so  che  di  particolare,   di
    assolutamente  non  militaresco,  un  po' comico ma straordinariamente
    simpatico.
    L'ufficiale di stato maggiore e il principe Andréj salirono a  cavallo
    e proseguirono.
    Usciti  dal  villaggio,  tra  un  continuo andirivieni di soldati e di
    ufficiali di varie  armi,  videro  alla  loro  sinistra  trinceramenti
    appena scavati,  rosseggianti di argilla fresca. Alcuni battaglioni di
    soldati,  in maniche di camicia nonostante soffiasse un vento  freddo,
    vi  lavoravano  attorno come bianche formiche;  da dietro le scarpate,
    mani invisibili lanciavano incessantemente  fuori  palate  di  argilla
    rossastra.   I  due  ufficiali,  avvicinandosi  al  trinceramento,  lo
    osservarono e passarono oltre. Proprio dietro la trincea videro alcune
    diecine di soldati che si avvicendavano senza posa,  venendo di  corsa
    dal  trinceramento.  Dovettero  tapparsi il naso e mettere al trotto i
    cavalli per allontanarsi da quella mefitica atmosfera.
    - "Voilà l'agrément des  camps,  monsieur  le  prince"  [73.  Ecco  le
    delizie  del  campo,  signor  principe!]    -    disse  l'ufficiale di
    servizio.
    Salirono sulla collina di fronte.  Da quell'altura già si  vedevano  i
    Francesi. Il principe Andréj si fermò e si mise ad osservare.
    -  Una  nostra  batteria  è piazzata là  -  disse l'ufficiale di stato
    maggiore,  indicando il punto culminante della  collina.    -    Ed  è
    appunto la batteria di quell'originale che abbiamo visto senza scarpe.
    Di lassù si domina tutto: andiamoci, principe.
    -  Vi  ringrazio  moltissimo,  ma  andrò avanti da solo  -  rispose il
    principe  Andréj,   desiderando  liberarsi  dall'ufficiale  di   stato
    maggiore.  -  Vi prego, non disturbatevi!
    L'ufficiale si fermò, e il principe Andréj proseguì solo.
    Quanto  più  procedeva e si avvicinava al nemico,  tanto più le truppe
    apparivano  gaie  e  ordinate.   Il  disordine  e  l'abbattimento  più
    impressionante,  il  principe li aveva notati alcune ore prima in quel
    convoglio sulla strada di Znaõm che egli aveva percorso quella mattina
    stessa, a dieci miglia dai Francesi.  Anche a Grunt aveva avvertito un
    turbamento diffuso e un senso indefinito di paura.  Ma ora, quanto più
    si avvicinava alle posizioni nemiche, tanto più l'aspetto delle nostre
    truppe appariva sicuro e  pieno  di  fiducia.  I  soldati  erano  bene
    allineati,  vestiti  di  cappotti  grigi,  e il sergente maggiore e il
    comandante della compagnia  contavano  gli  uomini  puntando  il  dito
    contro  il petto del soldato capofila e ordinandogli di alzar la mano;
    soldati sparpagliati all'intorno  trascinavano  tronchi  e  fascine  e
    costruivano  baracche,  ridendo  e  chiacchierando allegramente tra di
    loro;  attorno ai fuochi  del  bivacco  si  affollavano  davanti  alle
    caldaie, nudi o vestiti, e facevano asciugare le camicie e le pezze da
    piedi  o  rattoppavano stivali e cappotti.  In una compagnia il rancio
    era pronto e i soldati,  con le facce avide,  guardavano  i  pentoloni
    fumanti  e aspettavano che l'ufficiale,  seduto su una trave di fronte
    alla baracca del cantiniere,  assaggiasse la zuppa che  il  cantiniere
    gli porgeva in una ciotola di legno.
    In  un'altra  compagnia  più fortunata  -  poiché non tutti avevano la
    vodka  -  gli uomini si erano stretti attorno al sergente maggiore, un
    tipo dalle spalle larghe e dal  viso  butterato  che,  inclinando  una
    botticella,  versava da bere nei coperchi delle gavette che,  a turno,
    gli uomini gli porgevano.  I soldati,  con espressione beata portavano
    il  coperchio  alle  labbra,  lo  vuotavano e,  sciacquatasi la bocca,
    l'asciugavano con la manica del cappotto e  si  allontanavano  con  il
    viso  atteggiato  a  una più allegra espressione.  Tutte le fisionomie
    erano calme, come se quegli uomini non si trovassero davanti al nemico
    prima di una battaglia nella quale almeno una metà di  essi  sarebbero
    rimasti  sul  terreno,  ma  come  se  si  fossero  riuniti in un luogo
    qualunque del loro paese, in attesa di una tranquilla sosta.
    Dopo aver attraversato il reggimento dei  cacciatori  e  le  file  dei
    granatieri di Kiev,  bei giovani robusti intenti anch'essi a pacifiche
    operazioni,  il principe Andréj,  a breve distanza dalla  baracca  del
    comandante  del  reggimento,  che  spiccava  tra le altre,  giunse sul
    fronte di un plotone di granatieri davanti al quale  era  disteso  per
    terra  un  uomo nudo.  Due soldati lo tenevano saldamente e altri due,
    sollevando certe bacchette flessibili,  gli sferzavano ritmicamente il
    dorso. La vittima emetteva grida strazianti. Un grasso maggiore andava
    avanti e indietro lungo lo schieramento e, senza badare a quegli urli,
    diceva:
    - Per un soldato, rubare è una vergogna: un soldato dev'essere onesto,
    nobile  e  coraggioso;  se un soldato deruba un compagno vuol dire che
    non ha onore, che è una canaglia. Picchiate ancora, ancora!
    Si sentivano soltanto i  colpi  sibilanti  della  sferza  e  gli  urli
    disperati, ma simulati.
    - Ancora, ancora!  -  ripeteva il maggiore.
    Un  giovane ufficiale,  con il viso atteggiato a doloroso stupore,  si
    allontanò dal  soldato  punito,  volgendo  uno  sguardo  interrogativo
    all'aiutante che gli passava vicino.
    Giunto  alla linea degli avamposti,  il principe Andrej passò lungo il
    fronte. Le nostre linee e quelle nemiche,  schierate rispettivamente a
    destra e a sinistra, erano lontane l'una dall'altra, ma al centro, nel
    punto  in cui quella mattina erano passati i parlamentari,  si erano a
    tal punto ravvicinate che  gli  uomini  potevano  vedersi  in  viso  e
    parlarsi.  Oltre  ai  soldati  che  in quel punto occupavano la linea,
    c'erano dall'una e dall'altra parte molti curiosi i  quali  stavano  a
    guardare,  sorridendo,  quei  nemici  strani  e  per loro sconosciuti.
    Nonostante il divieto di avvicinarsi alle linee  sino  dal  mattino  i
    comandanti  non erano riusciti a liberarsi dai curiosi.  I soldati non
    guardavano ormai più i Francesi,  ma facevano le proprie  osservazioni
    su coloro che si avvicinavano e si annoiavano in attesa del cambio. Il
    principe Andréj si fermò ad osservare i Francesi.
    - Guarda!  Guarda!  -  diceva un soldato a un commilitone indicandogli
    un moschettiere russo che con un  ufficiale  si  era  avvicinato  alle
    linee  e  parlava fitto e animato a un granatiere francese.   -  Senti
    come discorre bene!  Neppure  il  francese  può  stargli  dietro!  Eh,
    Sidorov?
    - Aspetta,  ascolta...  Uh,  come parla bene!  -  rispose Sidorov, che
    aveva fama di conoscere bene il francese.
    Il soldato che i due si indicavano ridendo era Dòlochov.  Il  principe
    Andréj  lo  riconobbe  e  tese  l'orecchio alle sue parole.  Dòlochov,
    insieme con il  suo  capitano,  era  venuto  sulla  linea  dal  fianco
    sinistro dove si trovava il suo reggimento.
    - Suvvia, ancora, ancora!  -  insisteva il comandante della compagnia,
    chinandosi  in  avanti e cercando di non perdere nemmeno una di quelle
    parole che pur non comprendeva.   -  Più in fretta,  per favore!  Cosa
    dice?
    Dòlochov   non  rispose  al  capitano;   era  tutto  accalorato  nella
    discussione con il granatiere francese.  Com'era  naturale,  parlavano
    della  campagna.  Il francese,  confondendo i Russi con gli Austriaci,
    voleva sostenere che i Russi si erano arresi e si erano dati alla fuga
    dal giorno della battaglia di Ulma,  Dòlochov dimostrava che  i  Russi
    non si erano arresi ma che, anzi, avevano battuto i Francesi.
    -  Qui  abbiamo  l'ordine  di  cacciarvi    -  disse Dòlochov  -  e vi
    cacceremo.
    - Badate piuttosto di non essere presi con tutti i vostri cosacchi   -
    ribatté il granatiere francese
    Gli spettatori francesi che ascoltavano ridevano.
    -  Vi faremo ballare come ballavate al tempo di Suvorov ("on vous fera
    danser")  -  disse Dòlochov.
    - "Qu'est-ce qu'il  chante?"  [74.  Che  diavolo  dice,  costui?]    -
    domandò un francese.
    - "De l'histoire ancienne"  -  gli rispose un altro,  che aveva capito
    che si trattava delle guerre passate.   -  "L'Empereur  va  lui  faire
    voir  à  votre  Souvara,  comme aux autres..." [75.  Vecchia storia...
    L'imperatore gliela farà vedere  al  vostro  Suvarà,  e  a  tutti  gli
    altri...].
    -  Buonaparte...    -    ricominciava  Dòlochov,  ma  il  francese  lo
    interruppe.
    - Macché Buonaparte! L'imperatore...  -  gridò incollerito.
    - Il diavolo se lo porti, il vostro imperatore!
    E Dòlochov imprecò in russo in modo volgare e soldatesco  e  gettatosi
    il fucile in spalla, si allontanò.
    - Andiamo, Ivàn Lukic'  -  disse al capitano.
    - Ecco il modo di parlare dei Francesi!   -  esclamarono i soldati che
    erano in linea.  -  Ora tocca a te, Sidorov!
    Sidorov strizzò gli occhi,  e,  rivolgendosi ai Francesi,  cominciò  a
    balbettare fitto fitto parole incomprensibili.
    - Carì,  malà,  tafà,  safì, mutèr, kaskà  -  farfugliava, cercando di
    dare alla propria voce intonazioni espressive.
    - Oh!  oh!  Ah,  ah,  ah!   -  scoppiò tra i soldati una  risata  così
    clamorosa e allegra che, propagatasi al di là della linea, giunse sino
    al  Francesi,  cosicché  pareva  che  non  restasse  altro da fare che
    scaricare i fucili,  far saltare le cartucce e separarsi  per  tornare
    ciascuno alla propria casa.
    Ma  i  fucili rimasero carichi,  le feritoie delle case continuarono a
    guardare minacciose e, come prima, i cannoni,  staccati dagli affusti,
    rimasero puntati gli uni contro gli altri.


    CAPITOLO 16.

    Dopo  aver percorso tutta la linea delle truppe dal fianco destro sino
    al sinistro,  il principe Andréj salì verso la batteria  dalla  quale,
    secondo  le  parole dell'ufficiale di stato maggiore,  la vista poteva
    spaziare sui due campi. Giuntovi,  scese da cavallo e si fermò accanto
    a  uno  dei  quattro cannoni staccati dagli affusti.  Davanti ai pezzi
    passeggiava un artigliere di sentinella che fu sul punto  di  mettersi
    sull'attenti davanti all'ufficiale ma che,  a un segno di lui, riprese
    il suo andare e venire a passi regolari e monotoni.  Dietro  ai  pezzi
    stavano  gli  avantreni  e,  dietro  ancora,  i  pali  per attaccare i
    cavalli,  e i fuochi di bivacco  degli  artiglieri.  A  sinistra,  non
    lontano   dall'ultimo   cannone,   sorgeva  una  capannuccia  di  rami
    intrecciati,  costruita da poco,  dalla quale uscivano le voci animate
    degli ufficiali.
    Dalla  batteria la vista spaziava realmente sull'allineamento di quasi
    tutte le truppe russe e della maggior parte di quelle nemiche. Proprio
    di fronte alla batteria,  sull'orizzonte  dell'altura  dirimpetto,  si
    vedeva  il villaggio di Schöngraben;  più a sinistra e più a destra si
    potevano distinguere in tre punti,  tra il  fumo  dei  loro  bivacchi,
    ammassamenti  di  truppe  francesi,  la  maggior  parte delle quali si
    dovevano evidentemente  trovare  nel  villaggio  stesso  e  dietro  la
    collina.  A  sinistra  del  villaggio,  si  scorgeva  in  mezzo a fumo
    qualcosa che sembrava una batteria ma  che,  a  occhio  nudo,  non  si
    poteva  distinguere  bene.  L'ala  destra  russa era scaglionata su di
    un'altura piuttosto ripida che dominava le posizioni francesi.  Vi era
    stata  scaglionata la nostra fanteria e all'orlo estremo si vedevano i
    dragoni.  Al centro,  là dove si trovava la batteria di Tuscin e donde
    il principe Andréj osservava le posizioni, il declivio era più dolce e
    conduceva  direttamente al ruscello che ci separava da Schöngraben.  A
    sinistra le truppe  russe  si  stendevano  sino  a  una  foresta  dove
    fumavano  i fuochi dei nostri fanti,  occupati a raccoglier legna.  La
    linea dei Francesi era più lunga della nostra ed era chiaro  che  essi
    avrebbero  potuto  facilmente  accerchiarci  dai  due lati.  Dietro le
    nostre posizioni si apriva un burrone scosceso e profondo, che avrebbe
    reso assai  difficile  l'indietreggiamento  dell'artiglieria  e  della
    cavalleria.  Il  principe  Andréj,  poggiato un gomito su un cannone e
    tirato fuori un taccuino,  tracciava  per  proprio  uso  un  piano  di
    disposizione delle truppe.  In due punti fece delle annotazioni con la
    matita con l'intenzione di comunicarle a Bagratiòn. Riteneva, in primo
    luogo,  che fosse necessario ammassare tutta l'artiglieria nel  centro
    e,  in  secondo,  che  si  dovesse  arretrare  la cavalleria di là del
    burrone.  Il principe Andréj,  che si trovava tuttora al  séguito  del
    comandante  supremo,  seguiva  i  movimenti  delle  masse e gli ordini
    generali,  e studiava sempre  le  descrizioni  delle  battaglie  della
    storia  e  immaginava  suo malgrado anche quell'azione imminente nelle
    linee generali.  Alla  mente  gli  si  presentavano  soltanto  le  due
    seguenti  grandi  ipotesi:  "Se  il nemico inizia l'attacco sul fianco
    destro" diceva a se stesso "i granatieri di Kiev  e  i  cacciatori  di
    Podòlja  dovranno  difendere  le loro posizioni sino a che non saranno
    raggiunti dalle riserve del centro.  In tal caso,  i  dragoni  possono
    assalire  l'ala nemica e sfondarla.  Se invece l'attacco avrà luogo al
    centro, noi collocheremo su questa altura la batteria centrale e, così
    protetti,   faremo  ripiegare  l'ala  sinistra  e  indietreggeremo   a
    scaglioni sino al burrone...".
    -  No,  mio  caro    -    diceva intanto quella simpatica voce che gli
    sembrava di conoscere;   -  io dico  che  se  fosse  possibile  sapere
    quello che ci sarà dopo la morte,  nessuno la temerebbe più.  E' così,
    mio caro!
    Un'altra voce più giovane lo interruppe:
    - Paura o no, non la si può evitare...
    - Eppure si ha paura!  Eh,  voialtri dotti  -  s'intromise  una  terza
    voce robusta,  interrompendo le altre due;   -  voi, artiglieri, siete
    sempre molto dotti perché potete sempre portarvi dietro la vodka e uno
    spuntino.   -  E l'uomo dalla  voce  robusta,  che  doveva  essere  un
    ufficiale di fanteria, proruppe in una risata.
    -  Eppure  si  ha  paura    -   proseguì la prima voce,  quella che al
    principe Andréj pareva di conoscere.   -  La paura  dell'ignoto,  ecco
    tutto. Si ha un bel dire che l'anima sale al cielo... Noi sappiamo che
    il cielo non esiste, che sopra di noi c'è soltanto l'atmosfera...
    Di nuovo la voce robusta interruppe l'artigliere.
    - Suvvia, Tuscin, offriteci un po' del vostro liquore di erbe! disse.
    "Ah,  ecco,  è  quel  capitano  che  ho  visto  scalzo nella tenda del
    vivandiere",  pensò il principe Andréj,  riconoscendo con  piacere  la
    simpatica voce filosofeggiante.
    -  Ora ve l'offrirò  -  rispose Tuscin;   -  tuttavia,  comprendere la
    vita futura...  -  E non completò la frase.
    In  quell'istante  si  udì  nell'aria   un   sibilo:   si   avvicinava
    rapidissimo,  crescendo  di forza di attimo in attimo,  e una granata,
    come se non avesse finito di dire tutto ciò che  doveva,  si  conficcò
    violentemente in terra non lontano dalla capanna, sollevando con forza
    non  umana  frammenti  e  sassi.   Il  suolo  tremò  gemendo  all'urto
    spaventoso.
    In quello stesso istante balzò  fuori  dalla  capannuccia,  primo  fra
    tutti,  il piccolo Tuscin, con la pipa all'angolo della bocca; il viso
    buono e intelligente era un po' pallido. Dietro di lui uscì il giovane
    dalla bella voce, un ardito ufficiale di fanteria che,  abbottonandosi
    la giubba, andò di corsa verso la sua compagnia.


    CAPITOLO 17.

    Il principe Andréj,  a cavallo,  fermo davanti alla batteria, guardava
    il fumo del cannone  che  aveva  lanciato  il  proiettile.  Gli  occhi
    percorsero  il  vasto  spazio  che  si  stendeva sotto il suo sguardo:
    vedeva soltanto le masse dei Francesi che,  poco  prima  immobili,  si
    agitavano  e vedeva che a sinistra vi era effettivamente una batteria,
    al di sopra della quale indugiava ancora il fumo della cannonata.  Due
    cavalieri francesi,  probabilmente due aiutanti di campo, galoppavano,
    lungo  il  pendio  della  collina,  ai  piedi  della  quale  avanzava,
    nettamente  visibile,  una  breve colonna nemica per un rinforzo della
    linea.  Il fumo della cannonata non si era ancora dissipato quando  ne
    apparve  un  secondo  e si udì un'altra detonazione.  La battaglia era
    incominciata.  Il principe Andréj voltò il cavallo e partì al  galoppo
    verso Grunt, in cerca del principe Bagratiòn. Alle sue spalle udiva il
    cannoneggiamento   farsi   via  via  più  frequente  e  più  rumoroso.
    Evidentemente i nostri cominciavano a rispondere. In basso,  nel punto
    in cui erano passati i parlamentari, echeggiarono colpi di fucile.
    Lemairrois (76),  latore della dura lettera di Bonaparte, aveva appena
    raggiunto Murat il quale,  mortificato e desideroso  di  rimediare  al
    proprio  errore,  aveva  subito dato ordine alle sue truppe di muovere
    verso il centro e aveva iniziato l'aggiramento  dei  due  fianchi  dei
    Russi  sperando  di  annientare,  prima  che  annottasse e ancor prima
    dell'arrivo  dell'imperatore,   il  piccolo  distaccamento  che  aveva
    davanti a sé.
    "Ci  siamo!  La battaglia è incominciata!",  pensò il principe Andréj,
    sentendo il sangue affluirgli più rapido al cuore.  "Ma  dove  e  come
    potrò trovare la mia Tolone (77)?".
    Nel  ripassare  davanti  a  quelle compagnie che un quarto d'ora prima
    mangiavano la "kascia" e bevevano vodka,  vedeva  ovunque  gli  stessi
    rapidi movimenti degli uomini che si allineavano e mettevano in ordine
    i  fucili  e  sul  viso  di  tutti  ritrovava  quello  stesso senso di
    animazione che riempiva il suo cuore.  "Ci siamo!  E' cominciata!  Una
    cosa terribile e allegra insieme!",  diceva il volto di ogni ufficiale
    e di ogni soldato.
    Ancor prima di giungere ai lavori di fortificazione,  vide nella  luce
    crepuscolare  della  nuvolosa  giornata autunnale alcuni cavalieri che
    gli venivano incontro.  Quello in testa,  in "burka" (78)  e  berretto
    caucasico,  che montava un cavallo bianco,  era il principe Bagratiòn.
    Il principe Andréj si fermò per aspettarlo.  Bagratiòn trattenne a sua
    volta  il cavallo e,  riconosciuto Bolkonskij,  lo salutò con un cenno
    del capo,  continuando a guardare davanti a  sé,  lontano,  mentre  il
    principe Andréj gli comunicava ciò che aveva veduto.
    L'espressione  "E'  cominciata!  Ci siamo!" appariva persino sul volto
    bruno e deciso  del  principe  Bagratiòn,  dagli  occhi  semichiusi  e
    torbidi, come se non avesse dormito a sufficienza. Il principe Andréj,
    con  curiosità  inquieta,  guardava  fissamente quel viso immobile,  e
    avrebbe voluto sapere se quell'uomo in quel momento pensava e sentiva,
    e che cosa precisamente pensasse  e  sentisse.  "C'è  qualcosa  dietro
    quella faccia immobile?", si chiedeva il principe Andréj, guardandolo.
    Bagratiòn fece con il capo un cenno di approvazione alle parole di lui
    e  disse:  "Sta  bene"  con  un tono che pareva significasse che tutto
    quanto  era  avvenuto  e  gli  veniva  ora  comunicato   corrispondeva
    precisamente alle sue previsioni. Il principe Andréj, ansimante per la
    veloce galoppata,  parlava in fretta.  Bagratiòn pronunziava le parole
    con il suo accento orientale, particolarmente lento, come se ritenesse
    inutile affrettarsi. Tuttavia spinse al trotto il suo cavallo verso la
    batteria di Tuscin.  Il principe Andréj  si  unì  agli  ufficiali  del
    séguito.  Dietro  al  principe  Bagratiòn cavalcavano un ufficiale del
    séguito,   l'aiutante  personale  del  principe  Zerkòv,   l'ufficiale
    d'ordinanza, un ufficiale di stato maggiore di servizio che montava un
    bel  cavallo inglese,  e un funzionario civile,  un auditore che,  per
    curiosità,  aveva chiesto il permesso  di  assistere  alla  battaglia.
    L'auditore,  un  uomo  atticciato,  dalla  faccia grossa,  dal sorriso
    ingenuo  e  gioioso,   guardava  attorno  a  sé  da  tutte  le  parti,
    sballottato  dal  suo  cavallo,  e  tra  gli ussari,  i cosacchi,  gli
    aiutanti di campo risaltava bizzarramente con il suo soprabito di pelo
    di cammello, su una sella da furiere.
    - Costui ha voglia di vedere  una  battaglia,    -    disse  Zerkòv  a
    Bolkonskij, indicandogli l'auditore  -  ma ha già mal di stomaco dalla
    paura...
    - Suvvia, smettetela!  -  rispose l'auditore con un sorriso raggiante,
    ingenuo  e  astuto insieme,  come se fosse lusingato di essere oggetto
    delle celie di Zerkòv e come se si sforzasse di parere più stupido  di
    quanto in realtà non fosse.
    - "Très drôle,  mon monsieur prince" [79. Molto divertente, mio signor
    principe!]  -   disse  l'ufficiale  di  stato  maggiore  di  servizio.
    (Ricordava  che  in francese al titolo di "principe" viene aggiunto un
    particolare attributo, ma non riusciva più a ricordare quale) (80).
    Intanto,  mentre si erano avvicinati alla batteria  di  Tuscin,  cadde
    davanti a loro una granata.
    - Cos'è accaduto?  -  domandò l'auditore con un ingenuo sorriso.
    - Una focaccia francese  -  rispose Zerkòv.
    -  Ah,  e  con  queste,  dunque,  uccidono?  Che  orrore!   -  esclamò
    l'auditore.
    E pareva che fosse fuori di sé dal piacere.  Aveva  appena  finito  di
    parlare  quando si udì di nuovo,  improvvisamente,  un orribile sibilo
    che finì con un tonfo su qualcosa di liquido e sc...  sc...  scliòp...
    il cosacco che cavalcava dietro l'auditore, un po' a destra, ruzzolò a
    terra  con  il cavallo.  Zerkòv e l'ufficiale di servizio si chinarono
    sulla sella e fecero girare i cavalli.  L'auditore si fermò davanti al
    cosacco e lo guardò con curiosità,  attentamente. L'uomo era morto, il
    cavallo si dibatteva ancora.
    Il principe Bagratiòn si volse con aria accigliata e, resosi conto del
    motivo che aveva causato quella confusione,  guardò subito altrove con
    indifferenza come se volesse dire: "Ma mette conto occuparsi di simili
    sciocchezze?". Fermò il cavallo da provetto cavaliere, si chinò un po'
    in  avanti  e  raddrizzò  la  sciabola  che  gli si era impigliata nel
    mantello. Era una sciabola antica,  diversa da quelle che si portavano
    allora. Il principe Andréj si ricordò di aver sentito dire che Suvorov
    aveva  regalato  la propria sciabola a Bagratiòn,  e quel ricordo,  in
    quel momento, gli fu particolarmente gradito.  Raggiunsero la batteria
    presso la quale aveva sostato Bolkonskij, quando osservava il campo di
    battaglia.
    -  Chi  comanda questa compagnia?   -  chiese il principe Bagratiòn al
    sottufficiale di guardia che stava presso i cannoni.
    Aveva fatto quella domanda,  ma in realtà voleva chiedere: "Voi,  qui,
    non avete un po' di paura?". Il sottufficiale capì.
    - Il capitano Tuscin, eccellenza  -  gridò con voce allegra mettendosi
    sull'attenti,  un  artigliere dai capelli rossi e dalla faccia coperta
    di lentiggini.
    - Bene,  bene  -  disse Bagratiòn e,  facendo mentalmente dei calcoli,
    si spinse sino all'ultimo cannone della batteria.
    Mentre  egli si avvicinava partì da quel cannone,  assordando lui e il
    séguito,  un colpo e nella nube di fumo che avvolse tutto a un  tratto
    il  pezzo,  si  scorsero  gli artiglieri che,  afferrandolo,  facevano
    grandi sforzi per rimetterlo a posto.  Il soldato numero  uno  alto  e
    dalle ampie spalle,  balzò indietro a gambe larghe verso la ruota;  il
    numero due,  con mani tremanti,  introdusse la carica nella bocca.  Un
    ometto un po' curvo,  l'ufficiale Tuscin,  corse avanti,  incespicando
    nell'affusto e, senza vedere il generale,  si mise a guardare lontano,
    riparandosi gli occhi con la piccola mano.
    -  Aggiungi  ancora  due  linee  e la mira andrà bene  -  gridò con la
    esile vocetta alla quale si sforzava di  dare  una  baldanza  che  non
    concordava con la sua persona.   -  Il secondo!   -  strillò.-  Fuori,
    Medvedev!
    Bagratiòn chiamò l'ufficiale e Tuscin si avvicinò al generale  con  un
    movimento timido e goffo e,  portando tre dita alla visiera salutò non
    al modo con cui salutano i  militari,  ma  come  benedicono  i  preti.
    Benché   i   cannoni   di   Tuscin   fossero   destinati   a   sparare
    sull'avvallamento  sottostante,  egli  sparava  proiettili  contro  il
    villaggio  di  Schöngraben  che  si scorgeva lì di fronte e davanti al
    quale si movevano grandi masse di Francesi.
    Nessuno aveva ordinato a  Tuscin  contro  che  cosa  e  con  che  cosa
    sparare,   ma  egli,  consigliatosi  con  il  suo  sergente  maggiore,
    Zacharcenko,  che teneva in grande considerazione,  aveva  deciso  che
    sarebbe stato utile incendiare il villaggio.
    -  Sta bene!   -  approvò Bagratiòn,  dopo avere ascoltato il rapporto
    dell'ufficiale e prese a osservare il campo di battaglia  che  gli  si
    stendeva dinanzi, come intento a pensare qualcosa.
    I  Francesi  erano avanzati soprattutto dal lato destro.  Un po' sotto
    l'altura,  sulla quale stava il reggimento di Kiev,  nell'avvallamento
    del  fiume,  si  udiva  un  incessante rumore di fucilate che dava uno
    stringimento al cuore e,  molto più  a  destra,  oltre  la  linea  dei
    dragoni,  l'ufficiale  del  séguito  indicò al principe una colonna di
    Francesi che aggirava il fianco  russo.  A  sinistra  l'orizzonte  era
    limitato  dalla  foresta  vicina.  Il principe Bagratiòn ordinò ai due
    battaglioni del centro di andare a rinforzare la  destra.  L'ufficiale
    del  séguito  osò  far  osservare  al  principe che,  partiti quei due
    battaglioni,  le  batterie  sarebbero  rimaste  senza  copertura.   Il
    principe  Bagratiòn si voltò verso l'ufficiale del séguito e lo guardò
    in silenzio, con gli occhi torbidi.  Al principe Andréj l'osservazione
    dell'ufficiale  pareva  che fosse giusta e che su di essa non ci fosse
    da discutere.  Ma in quel momento stesso giunse al galoppo  l'aiutante
    di campo del comandante del reggimento che occupava l'avvallamento,  e
    annunziò che ingenti forze francesi avanzavano nella pianura,  che  il
    reggimento  era  disperso  e ripiegava verso i granatieri di Kiev.  Il
    principe  Bagratiòn  chinò  il  capo  in  segno  di  consenso   e   di
    approvazione.  Tenendo il cavallo al passo, mosse verso destra e mandò
    il suo aiutante di campo dai  dragoni  con  l'ordine  di  attaccare  i
    Francesi.  L'inviato  tornò  dopo  mezz'ora  con  la  notizia  che  il
    comandante del reggimento  dei  dragoni  aveva  già  ritirati  i  suoi
    battaglioni  di  là  dal  burrone,   giacché  un  terribile  fuoco  di
    artiglieria diretto contro di essi gli cagionava  inutili  perdite  di
    uomini  e perciò aveva appiedato i tiratori,  facendoli nascondere nel
    bosco.
    - Sta bene!  -  disse Bagratiòn.
    Mentre egli si allontanava dalla batteria si sentì  sparare  anche  da
    sinistra,  nel  bosco,  e  poiché la distanza era troppo grande perché
    egli potesse giungere a tempo,  di persona,  il principe Bagratiòn  vi
    mandò  Zerkòv a dire al generale in capo,  quello stesso che a Braunau
    aveva presentato il proprio reggimento a  Kutuzòv,  di  indietreggiare
    oltre  il  burrone  il  più  presto  possibile,  giacché  l'ala destra
    probabilmente non sarebbe stata in grado  di  trattenere  a  lungo  il
    nemico.  E si dimenticò di Tuscin e del battaglione che avrebbe dovuto
    proteggerlo.  Il principe Andréj  ascoltava  con  molta  attenzione  i
    discorsi  di Bagratiòn con i comandanti e gli ordini che egli dava,  e
    con vivo stupore si rendeva conto che in realtà non si davano  ordini,
    ma  che  il  principe  Bagratiòn cercava soltanto di fare apparire che
    tutto ciò che si faceva per necessità,  per caso,  per iniziativa  dei
    singoli  comandanti,  fosse  fatto,  se non per ordine suo,  almeno in
    concordanza con le sue intenzioni.  E il principe  Andréj  notò  anche
    che,  grazie  al tatto dimostrato da Bagratiòn nonostante la casualità
    degli  avvenimenti  e  l'indipendenza  di  essi  dalla   volontà   del
    comandante,  la  presenza  di lui aveva una grandissima importanza.  I
    comandanti che si avvicinavano a Bagratiòn con  il  volto  sfatto,  si
    rasserenavano;  i  soldati e gli ufficiali lo salutavano allegramente,
    si  rianimavano  in  sua  presenza  ed  era  evidente  che  davanti  a
    quell'uomo cercavano di mettere in mostra il loro valore.


    CAPITOLO 18.

    Giunto  al  punto  culminante  della  nostra  ala destra,  il principe
    Bagratiòn cominciò a scendere verso  quella  parte  da  cui  si  udiva
    giungere un tambureggiare di fucileria e dove, a causa del denso fumo,
    non  si  vedeva  nulla.  Quanto  più  il  principe  e  il  séguito  si
    avvicinavano all'avvallamento,  tanto meno si vedeva,  ma  si  sentiva
    sempre  più  prossimo  il  vero  campo  di  battaglia.  Cominciarono a
    incontrare dei feriti. Uno, con la testa sanguinante,  senza berretto,
    era  trascinato  e sorretto da due soldati.  Rantolava e vomitava.  Un
    proiettile doveva averlo colpito alla bocca  e  alla  gola.  Un  altro
    ferito  che  veniva  loro  incontro camminava coraggiosamente da solo,
    senza fucile, gridando forte e agitando il braccio per il dolore della
    ferita recente dalla quale il sangue sgorgava come da  una  bottiglia,
    scorrendogli  sul  cappotto.  L'espressione del viso era più atterrita
    che sofferente: era stato colpito un  minuto  prima.  Attraversata  la
    strada, gli ufficiali cominciarono a scendere lungo un pendio scosceso
    e  sul  declivio  videro  alcuni uomini stesi a terra;  poi venne loro
    incontro una frotta di soldati,  alcuni dei quali  non  erano  feriti.
    Quegli  uomini,  respirando  a  stento,  salivano  su  per la china e,
    nonostante la presenza del generale,  gesticolavano parlando  ad  alta
    voce.  Più innanzi,  in mezzo al fumo si intravedevano già le file dei
    cappotti grigi, e un ufficiale, scorto il principe Bagratiòn,  si mise
    a  correre  dietro  ai  soldati  che se ne andavano,  gridando loro di
    tornare indietro. Bagratiòn si avvicinò alle file lungo le quali,  ora
    qua  ora là,  crepitavano numerose fucilate che impedivano di udire le
    parole e le grida di comando.  L'aria era impregnata  del  fumo  della
    polvere, le facce dei soldati annerite apparivano animatissime. Alcuni
    pulivano i fucili con le bacchette, altri versavano polvere nel focone
    o estraevano cartucce dalle giberne, altri ancora sparavano. Ma contro
    chi sparavano?  Non era possibile vederlo, a causa del fumo stagnante,
    che il vento non disperdeva.  Si udivano abbastanza  spesso  i  rumori
    piacevoli di un ronzio e di un fischio.
    "Che è mai questo?",  pensò il principe Andréj, avvicinandosi a quella
    folla di soldati.  "Non può essere una linea giacché sono in  mucchio,
    non  può  trattarsi di un attacco giacché non si muovono e non mi pare
    sia un quadrato giacché non sono disposti come dovrebbero...".
    Il  colonnello  comandante  del  reggimento,   un  vecchietto   magro,
    dall'aspetto  debole,  con  un sorriso simpatico e con le palpebre che
    gli coprivano più che a metà gli occhi senili conferendogli una  dolce
    espressione,  si  accostò  al  principe Bagratiòn e lo accolse come un
    padrone di casa accoglie un ospite che gli è caro.  Riferì al principe
    che i Francesi avevano sferrato un attacco di cavalleria contro il suo
    reggimento  e  che,  nonostante  l'attacco  fosse  stato respinto,  il
    reggimento aveva perduto più della metà dei suoi uomini. Il comandante
    parlò di  attacco  respinto,  inventando  quel  termine  militare  per
    significare ciò che era accaduto al suo reggimento ma, in realtà, egli
    stesso  ignorava  ciò  che era successo alle sue truppe durante quella
    mezz'ora e non poteva dire  con  certezza  se  l'attacco  fosse  stato
    respinto realmente o se il reggimento fosse stato sbaragliato.  Sapeva
    soltanto che all'inizio dell'azione molte pallottole e granate avevano
    investito le sue truppe e ucciso molti uomini;  che poi qualcuno aveva
    gridato:  "La  cavalleria!"  e  i nostri si erano messi a sparare.  Ma
    avevano sparato sino a quel momento non sulla cavalleria  che  si  era
    allontanata, ma sui fanti francesi che erano apparsi nell'avvallamento
    e  tiravano  sui nostri.  Il principe Bagratiòn chinò il capo come per
    indicare che tutto era avvenuto proprio secondo i suoi desideri  e  le
    sue previsioni.  Poi,  rivoltosi all'aiutante di campo,  gli ordinò di
    far discendere  dall'altura  due  battaglioni  del  sesto  cacciatori,
    davanti  ai  quali  erano  passati  poco  prima.  In  quell'istante il
    principe Andréj fu colpito dal  cambiamento  avvenuto  sul  volto  che
    esprimeva  ora  la decisione concentrata e felice dell'uomo che in una
    giornata di grande calura  si  accinge  a  prendere  la  rincorsa  per
    buttarsi nell'acqua fresca. Gli occhi non erano più vaghi e assonnati,
    né  l'aspetto era quello di chi si finge profondamente assorto: quegli
    occhi rotondi erano adesso animati e duri,  occhi  di  sparviero,  che
    guardavano diritto innanzi a sé, con entusiasmo e insieme con un certo
    disprezzo,  senza  evidentemente  posarsi  su  nulla  in  particolare,
    sebbene nei suoi gesti sussistesse  tuttora  la  lentezza  metodica  e
    misurata di prima.
    Il  colonnello  comandante  scongiurò il principe Bagratiòn di tornare
    indietro, allontanandosi da quella località troppo pericolosa.
    - Ve ne supplico, eccellenza, per amor di Dio!  -  diceva e,  come per
    cercare aiuto, guardava l'ufficiale del séguito che voltava le spalle.
    -  Ecco, guardate!
    E  accennava  ai  proiettili  che  senza posa sibilavano,  ronzavano e
    fischiavano attorno a loro.  Parlava con il tono  di  preghiera  e  di
    rimprovero  con  cui  parlerebbe un falegname al signore che avesse in
    mano la scure: "Noi ci siamo abituati,  ma a voi verranno i calli alle
    mani!".  Parlava come se quei proiettili non potessero colpire lui, ma
    solo il principe;  e quegli  occhi  semichiusi  conferivano  alle  sue
    parole  un'espressione  ancora  più  persuasiva.  L'ufficiale di stato
    maggiore unì finalmente a quelle del colonnello le sue esortazioni, ma
    il principe Bagratiòn non rispose;  ordinò soltanto di far cessare  il
    fuoco  e  di schierarsi in modo da far posto ai due battaglioni che si
    avvicinavano.  Mentre egli parlava,  la cortina di fumo che nascondeva
    l'avvallamento, come mossa da una mano invisibile, fu spinta da destra
    a  sinistra dal vento che aveva preso a soffiare e,  tutto a un tratto
    si aprì dinanzi a loro la visuale dell'altura opposta sulla  quale  si
    movevano i Francesi. Gli occhi di tutti si fissarono involontariamente
    su  questa  colonna  nemica  che,  snodandosi  giù per i declivi della
    montagna,  avanzava verso di loro.  Già si distinguevano i berretti di
    pelliccia dei soldati;  già si potevano discernere gli ufficiali dagli
    uomini di truppa e  già  appariva  la  bandiera  che  sbatteva  contro
    l'asta.
    - Marciano bene!  -  osservò qualcuno del séguito di Bagratiòn.
    La testa della colonna aveva già raggiunto l'avvallamento.  Lo scontro
    doveva aver luogo da quella parte del pendio...
    I resti del nostro  reggimento,  già  impegnato  nella  battaglia,  si
    scostavano verso destra,  riordinandosi; dietro di loro, disperdendo i
    ritardatari,   avanzavano  in  ordine  i  due  battaglioni  del  sesto
    cacciatori.  Non erano ancora giunti dove si trovava Bagratiòn, ma già
    si udiva il passo cadenzato e pesante di quella massa di  uomini.  Sul
    fianco  sinistro,  vicino  più  degli altri a Bagratiòn,  camminava un
    comandante  di  compagnia,   un  uomo  robusto,   con   viso   rotondo
    dall'espressione  sciocca e lieta,  quello stesso che era uscito dalla
    capannuccia.  E si vedeva che in quel momento non pensava ad altro che
    a passare con aria baldanzosa e marziale davanti ai suoi superiori.
    Con  espressione  soddisfatta  di  sé,  camminava  leggero sulle gambe
    muscolose come se galleggiasse,  drizzandosi senza il minimo sforzo  e
    distinguendosi,  per  questa  sua  leggerezza,  dal  passo pesante dei
    soldati,  che misuravano il proprio a quello di lui.  Portava lungo la
    gamba  la sciabola sguainata,  lunga e sottile (una sciabolina ricurva
    che non pareva neppure un'arma) e,  ora  guardando  i  superiori,  ora
    dietro  di  sé,  si voltava con la persona vigorosa e flessibile senza
    mai perdere il passo.  Pareva che tutte le forze del suo animo fossero
    tese all'unico scopo di passare nel modo migliore possibile davanti ai
    superiori  e,  rendendosi  conto di riuscire nell'intento,  si sentiva
    felice. "Sinistr... sinistr... sinistr...",  pareva dire tra sé a ogni
    passo e,  regolandosi su quella cadenza, avanzava il muro dei soldati,
    ognuno con un'espressione di severità diversa,  sotto  il  peso  dello
    zaino  e  del  fucile,  come se ciascuno di quella centinaia di uomini
    ripetesse   mentalmente   a   ogni   passo:   "Sinistr...   sinistr...
    sinistr...".
    Un maggiore grasso, ansimando e perdendo il passo, girava attorno a un
    cespuglio della strada: un soldato ritardatario, con il fiato grosso e
    il  viso  spaventato per la sua colpevolezza,  raggiungeva di corsa la
    compagnia;  un proiettile squarciando l'aria,  passò al di sopra della
    testa   del  principe  Bagratiòn  e  del  séguito  e,   sulla  cadenza
    "sinistr... sinistr...", colpì la colonna.
    - Serrate le file!   -    risonò  forte  la  voce  del  comandante  di
    compagnia.
    I soldati,  facendo arco, girarono attorno a qualche cosa nel punto in
    cui era caduto il proiettile,  e un  vecchio  sottufficiale  decorato,
    dopo essersi fermato un momento presso i caduti,  raggiunse la propria
    fila,   con  un  saltello  cambiò  piede  e  si  rimise   a   marciare
    regolarmente,   guardando  attorno  con  aria  irritata.   "Sinistr...
    sinistr...  sinistr..." pareva risonare in quel silenzio minaccioso  e
    nel rumore monotono dei piedi che battevano il terreno.
    - Bravi ragazzi!  -  disse il principe Bagratiòn.
    - Contenti...  ooh...  ooh!  -  tuonò nelle file la risposta d'uso. Un
    soldato dal viso arcigno,  che camminava a  sinistra,  si  voltò,  nel
    gridare,  verso  Bagratiòn  con un'espressione che voleva significare:
    "Lo sappiamo da noi...";  un altro,  senza voltarsi,  quasi temesse di
    distrarsi, spalancò la bocca, lanciò il suo grido e proseguì.
    Fu dato l'ordine di fermarsi e di deporre gli zaini.
    Bagratiòn  percorse  a cavallo le file che gli erano passate davanti e
    poi scese di sella.  Diede le briglie al suo cosacco,  si levò  e  gli
    consegnò la "burka", si sgranchì le gambe e si aggiustò il berretto.
    La colonna francese, ufficiali in testa, apparve sotto l'altura.
    -  Con l'aiuto di Dio!   -  esclamò Bagratiòn con voce forte e chiara;
    poi si voltò verso il fronte dello schieramento e,  facendo  dondolare
    leggermente   le  braccia,   con  il  passo  goffo  e  impacciato  del
    cavallerizzo,  avanzò sul terreno  ineguale,  su  cui  pareva  facesse
    fatica  a  camminare.  Il principe Andréj sentiva che una invincibile,
    ignota forza lo spingeva avanti e ne provò una gioia profonda (81).
    Ormai i Francesi erano vicinissimi;  ormai  il  principe  Andréj,  che
    camminava  accanto  a  Bagratiòn,  distingueva chiaramente le spalline
    rosse, le sciarpe e persino i visi dei Francesi. (Vedeva benissimo tra
    gli altri,  un vecchio ufficiale francese che con  i  piedi  volti  in
    fuori,   coperti   dalle   ghette,   saliva  faticosamente  la  china,
    afferrandosi ai cespugli).  Il  principe  Bagratiòn  non  diede  altri
    ordini e,  muto,  continuò a camminare davanti alle file. A un tratto,
    in mezzo ai Francesi,  scoppiò una granata,  poi  una  seconda  e  una
    terza... diffondendo fumo tra le scomposte file nemiche, e crepitarono
    gli spari. Alcuni dei nostri caddero, tra cui l'ufficiale dalla faccia
    rotonda  che  poco  prima  marciava  con  tanto  zelo  baldanzoso.  Ma
    nell'istante in cui si udì il primo sparo, Bagratiòn si guardò attorno
    e gridò:
    - Urrà!
    - Urrà-à-à-à!   -  gli rispose un lungo urlo  che  percorse  tutta  la
    linea  russa  e,  oltrepassando  il principe Bagratiòn e sorpassandosi
    l'un l'altro, i nostri soldati,  in folla confusa ma allegri e vivaci,
    corsero verso la montagna, inseguendo le sbaragliate truppe francesi.


    CAPITOLO 19.

    L'attacco del sesto cacciatori assicurò la ritirata dell'ala sinistra.
    Al  centro,  l'azione  della  dimenticata  batteria  di Tuscin che era
    riuscita a incendiare Schöngraben,  aveva arrestato il  movimento  dei
    Francesi  i  quali,  occupati  a  spegnere  l'incendio,  che  il vento
    propagava,  diede ai Russi il tempo  di  ritirarsi.  La  ritirata  del
    centro,  attraverso il burrone,  avveniva frettolosamente e con grande
    rumore, tuttavia le truppe, ritirandosi,  non confondevano i reciproci
    comandi. Ma l'ala sinistra, che era stata contemporaneamente attaccata
    e  accerchiata  da preponderanti forze francesi al comando di Lannes e
    che era composta dai reggimenti dei fanti di Azòv e di Podòlja e dagli
    ussari  di  Pàvlograd,  era  in  rotta.  Bagratiòn  mandò  Zerkòv  dal
    comandante dell'ala sinistra con l'ordine di effettuare immediatamente
    la ritirata anche da quella parte.
    Zerkòv,  senza  togliere  la  mano dalla visiera,  spronò il cavallo e
    partì al galoppo,  ma poco dopo essersi allontanato da  Bagratiòn,  le
    forze lo tradirono.  Fu preso da una invincibile paura, che gli impedì
    di recarsi dove esisteva il pericolo.
    Arrivato in vicinanza delle truppe dell'ala sinistra,  egli corse  non
    dove si combatteva, ma si mise a cercare il generale e i comandanti là
    dove  non  potevano  essere,  e  così  non  fu in grado di trasmettere
    l'ordine.
    Il comando dell'ala sinistra apparteneva per diritto di  anzianità  al
    comandante  di  quel  reggimento  che  nei pressi di Braunau era stato
    passato in rivista da Kutuzòv e  nel  quale  prestava  servizio,  come
    semplice  soldato,   Dòlochov.  Invece  il  comando  dell'estrema  ala
    sinistra  era  stato  assegnato  al  comandante  del   reggimento   di
    Pàvlograd,  al  quale  apparteneva  Rostòv;  e  in  conseguenza di ciò
    avvenne un equivoco.  I due capi erano molto ostili l'uno all'altro e,
    mentre  sul  fianco  destro l'azione già da un pezzo era impegnata e i
    Francesi incominciavano  a  ritirarsi,  quei  due  erano  occupati  in
    discussioni  che non avevano altro scopo se non quello di offendersi a
    vicenda.  Quanto ai reggimenti,  poi,  sia quello  di  cavalleria  sia
    quello  di  fanteria,  non  erano  affatto  preparati al combattimento
    imminente.   Gli  uomini,   dall'ultimo  soldato  al   generale,   non
    aspettavano  la  battaglia  e  in  tutta tranquillità attendevano alle
    occupazioni di ogni giorno:  i  soldati  di  cavalleria  a  nutrire  i
    cavalli, quelli di fanteria a raccogliere legna.
    -  Se  lui ha un'anzianità di grado superiore alla mia,   -  diceva il
    colonnello tedesco degli ussari,  facendosi rosso e  volgendosi  a  un
    aiutante  di  campo    -   faccia pure quello che vuole.  Io non posso
    sacrificare i miei uomini. Trombettiere! Suona la ritirata!
    Ma l'urgenza di agire si imponeva. Il cannoneggiamento e la fucileria,
    confondendosi, tuonavano a destra e nel centro,  e i cappotti francesi
    dei  tiratori  di  Lannes  già  attraversavano la diga del mulino e si
    allineavano  dall'altra  parte,  distante  due  tiri  di  fucile.   Il
    colonnello del reggimento di fanteria con la sua andatura scattante si
    avvicinò  al  cavallo,  montò  in  sella  e,  ergendo  il corpo il più
    possibile,  andò dal comandante del reggimento  di  Pàvlograd.  I  due
    comandanti si scambiarono un cordiale saluto, ma con il cuore colmo di
    ira trattenuta.
    -  Vi ripeto,  colonnello,   -  diceva il generale  -  che proprio non
    posso lasciare metà dei miei uomini nel bosco.  Vi prego  pertanto  di
    occupare la posizione e di prepararvi all'attacco  ripeté.
    - E io vi prego di non immischiarvi nei fatti che non vi riguardano  -
    rispose il colonnello, esasperato.  -  Se foste di cavalleria...
    - Non sono di cavalleria,  colonnello,  ma un generale russo e, se non
    lo sapete...
    - So benissimo,  eccellenza!   -  gridò a  un  tratto  il  colonnello,
    cacciando  avanti  il  cavallo  e  facendosi  molto rosso in viso.   -
    Vogliate compiacervi di ispezionare la linea: e  vi  convincerete  che
    questa posizione non vale nulla.  Io non voglio far distruggere il mio
    reggimento per farvi piacere.
    - Voi passate i limiti,  colonnello.  Qui non si tratta affatto di far
    piacere a me, e non vi permetto di dire cose simili.
    Il generale, accettando l'invito del colonnello a una gara di bravura,
    aggrottando  il viso e raddrizzandosi sulla persona,  si avviò con lui
    in direzione della linea come se tutti i  loro  dissidi  stessero  per
    essere risolti laggiù,  agli avamposti,  sotto il tiro dei proiettili.
    Non appena vi furono giunti,  alcune  pallottole  passarono  sibilando
    sulle  loro  teste,  ed essi si fermarono in silenzio.  Alla linea non
    c'era nulla da vedere,  giacché anche dal luogo dove si trovavano poco
    prima era evidente che la cavalleria non avrebbe potuto agire in mezzo
    ai  cespugli  e  alle  forre  e che i Francesi stavano aggirando l'ala
    sinistra. Il generale e il colonnello si guardavano a vicenda con aria
    severa e significativa, simili a due galletti pronti al combattimento,
    aspettando inutilmente l'uno dall'altro  un  segno  di  vigliaccheria.
    Entrambi  ressero alla prova.  Poiché non c'era nulla da dire e poiché
    nessuno dei due voleva fornire all'avversario un  pretesto  all'accusa
    di  essersi  per  primo sottratto al fuoco,  sarebbero rimasti a lungo
    così,  a dimostrarsi reciprocamente  il  loro  coraggio,  se  in  quel
    momento  nel  bosco,  quasi alle loro spalle,  non si fossero uditi un
    crepitio di fucileria e sorde grida confuse...  I  Francesi  si  erano
    scagliati  contro  i  soldati  che raccoglievano la legna.  Gli ussari
    ormai non potevano più indietreggiare con i fanti: la linea  francese,
    a sinistra,  tagliava loro la ritirata. Adesso benché il terreno fosse
    tutt'altro che propizio,  era indispensabile attaccare per aprirsi  un
    passaggio.
    Lo squadrone,  cui apparteneva Rostòv,  il quale aveva avuto appena il
    tempo di montare a cavallo,  era fermo di fronte al nemico.  Di nuovo,
    come  già  al ponte dell'Enns,  tra lo squadrone e il nemico non c'era
    nessuno;  li divideva soltanto la terribile linea  dell'ignoto  e  del
    terrore,  simile a quella che separa i vivi dai morti. Tutti i soldati
    ne  sentivano  la  presenza  e  ognuno  si  chiedeva   emozionato   se
    l'avrebbero superata o no.
    Il colonnello avanzò sul fronte della linea,  irritato,  rispose in un
    modo  purchessia  alle  domande  degli  ufficiali  e,   come  un  uomo
    disperatamente  deciso  a  far  valere  la  propria volontà,  diede un
    ordine.  Nessuno aveva detto nulla di preciso,  ma già nello squadrone
    circolava  la  voce  dell'attacco  imminente.  Echeggiò  il comando di
    allinearsi e sibilarono le  sciabole  tratte  dal  fodero.  Ma  ancora
    nessuno  si  moveva.  Le  truppe  dell'ala  sinistra,  fanti e ussari,
    sentivano  che  neppure  i  loro  capi  sapevano  che  cosa   fare   e
    l'indecisione dei capi si comunicava alla truppa.
    "Fosse presto,  presto", pensava Rostòv, sentendo che stava finalmente
    per giungere il momento di provare l'entusiasmo dell'attacco del quale
    gli avevano tanto parlato i suoi compagni ussari.
    - Con l'aiuto di Dio,  ragazzi!   -  risonò la voce di Denissov.  - Al
    trotto, "marche"!
    Nella  prima  fila le groppe dei cavalli ondeggiarono.  Gracik tese le
    redini e si avviò con slancio.
    A destra,  Rostòv vedeva le prime file dei suoi ussari e più  lontano,
    in avanti,  una striscia scura che non riusciva a definire bene ma che
    ritenne fosse il nemico. Si udivano in lontananza colpi di fucile.
    - Accelerate il trotto!   -  risonò il comando,  e Rostòv sentì il suo
    Gracik  abbassare la groppa e mettersi al galoppo.  Egli ne indovinava
    in anticipo i movimenti e diventava via via più allegro.  Notò davanti
    a sé un albero isolato. Dapprima quell'albero gli stava davanti a metà
    di  quella striscia scura,  che gli pareva così terrificante,  ma ecco
    che quella linea era ormai sorpassata e,  non solo non vi era lì nulla
    di terrificante, ma tutto si faceva più vivace e più gaio. "Oh, quanti
    fendenti", pensava Rostòv, stringendo l'elsa della sciabola.
    - Urrà-à-à!  -  gridavano voci da ogni parte.
    "Se mi capita ora qualcuno a tiro...",  si diceva Rostòv, ed eccitando
    con gli speroni Gracik superò gli altri,  lanciando l'animale a  tutta
    corsa.  Già  si  distingueva  il  nemico.  A un tratto lo squadrone fu
    spazzato  come  da  un'immensa  scopa.   Rostòv   alzò   la   sciabola
    preparandosi  a  menar  fendenti,   ma  in  quel  momento  il  soldato
    Nikìtenko,  che gli galoppava davanti,  scomparve dal suo campo visivo
    ed  egli  ebbe,  come  in  un  sogno,  la  sensazione  di continuare a
    galoppare in avanti con una velocità incredibile,  eppure stava  fermo
    sempre  nello  stesso  posto.  Alle sue spalle sopraggiunse al galoppo
    Bondarcùk,  un ussaro che conosceva,  gli piombò quasi  addosso  e  lo
    guardò con ira. Il cavallo di Bondarcùk s'impennò, poi passò oltre.
    "Che succede?  Perché non vado avanti?  Sono caduto!  Sono morto?", si
    domandò e si rispose in un attimo Rostòv.  Era ormai solo in mezzo  al
    campo.  Invece  dei  cavalli  galoppanti e delle schiere degli ussari,
    vedeva attorno la terra immobile e le stoppie della pianura.  Sotto di
    sé  sentiva  il  tepore del sangue.  "No,  sono soltanto ferito...  Il
    cavallo è morto". Gracik tentò di sollevarsi sulle zampe anteriori, ma
    ricadde subito pesando sulle gambe del suo cavaliere.  Dalla testa  di
    Gracik fluiva copioso il sangue. L'animale si dibatteva e non riusciva
    a drizzarsi.  Rostòv volle alzarsi in piedi,  ma anch'egli ricadde: la
    sciabola si era impigliata nella sella.  Non sapeva più dove fossero i
    nostri e dove i Francesi. Attorno non si vedeva nessuno.
    Riuscì  infine a liberare le gambe e si alzò.  "Dove,  da che parte si
    trova ora quella linea che separava così nettamente i due  eserciti?",
    si chiedeva,  senza poter rispondere. "Che mi sia accaduto qualcosa di
    brutto? Accadono davvero simili casi e allora che cosa bisogna fare?",
    si chiese, rizzandosi in piedi;  in quel momento sentì che qualcosa di
    inutile gli pendeva dal braccio sinistro intorpidito.  Era la mano che
    non  gli  pareva  più  sua.  La  guardò  con  attenzione,   cercandovi
    accuratamente il sangue. "Ecco, viene gente", pensò con gioia, vedendo
    alcuni soldati che correvano verso di lui.  "Essi mi aiuteranno!".  Li
    precedeva un uomo con la testa coperta da  uno  strano  berretto,  che
    indossava  un cappotto azzurro,  con la faccia nera,  abbronzata,  dal
    naso adunco. Due altri, molti altri,  lo seguivano.  Uno di loro disse
    qualcosa di strano non in russo.  Fra quelli che seguivano,  simili al
    primo,  con lo stesso berretto in testa,  vi era un ussaro  russo.  Lo
    tenevano per le braccia! Dietro di lui veniva il suo cavallo, condotto
    per la briglia.
    "Certo è un nostro prigioniero...  Sì...  Possibile che prendano anche
    me? E chi sono costoro?",  si chiedeva Rostòv,  non credendo ai propri
    occhi.  "Possibile che siano Francesi?".  Egli guardava i Francesi che
    si avvicinavano e, sebbene un secondo prima galoppasse per assalirli e
    sbaragliarli,  la loro vicinanza gli pareva ora talmente  orribile  da
    non poter credere ai propri occhi.  "Chi sono? Perché corrono? Vengono
    contro di me?  E perché?  Per uccidermi?  Per uccidere  me  cui  tutti
    vogliono  tanto bene?".  E si ricordò dell'affetto che per lui avevano
    la madre, la famiglia, gli amici, e gli parve impossibile che i nemici
    avessero l'intenzione di ucciderlo. "Eppure potrebbero farlo!". Rimase
    in piedi per più di dieci secondi,  senza muoversi e senza comprendere
    la  situazione in cui si trovava.  Il primo francese,  quello dal naso
    aquilino,  gli era già così vicino che  ormai  ne  poteva  distinguere
    l'espressione;  e  la  fisionomia accesa ed estranea di quell'uomo che
    avanzava correndo agilmente verso di lui,  trattenendo il fiato e  con
    la baionetta inastata,  spaventò Rostòv.  Egli estrasse la pistola ma,
    anziché sparare, la scagliò contro il francese e poi,  imponendosi uno
    sforzo sovrumano,  fuggì verso i cespugli.  Non correva più,  ora, con
    quella sensazione di dubbio e di lotta che  aveva  provato  camminando
    sul ponte dell'Enns, ma piuttosto con quella della lepre che sfugge ai
    cani.  Un solo,  unico senso di indicibile paura per la sua giovinezza
    felice lo dominava tutto! Saltando velocemente tra i solchi del campo,
    con quella stessa precipitazione con cui soleva giocare a rincorrersi,
    volgeva di tanto in tanto indietro il pallido,  giovane viso buono,  e
    un  brivido  di  orrore  gli  gelava  la  schiena.  "No,  è meglio non
    guardare", pensò, ma,  dopo aver raggiunto i cespugli,  si girò ancora
    una volta.  I Francesi erano rimasti indietro; il primo di essi, anzi,
    proprio nel momento in cui egli guardava,  aveva mutato  la  corsa  in
    passo e, girandosi indietro, gridava forte qualcosa al compagno che lo
    seguiva.  Rostòv si fermò. "No, non è così... non è possibile che essi
    volessero uccidermi".  E frattanto sentiva che il braccio sinistro gli
    pesava  come  se reggesse un carico di due "pud" (82).  Non poteva più
    correre. Il francese si fermò e prese la mira. Rostòv chiuse gli occhi
    e si  chinò.  Uno,  due  proiettili  gli  volarono  accanto  ronzando.
    Raccolte  le  ultime  forze,  si prese il braccio sinistro con la mano
    destra e corse sino ai cespugli.  Fra i cespugli  stavano  i  tiratori
    russi.


    CAPITOLO 20.

    I reggimenti di fanteria,  assaliti di sorpresa, uscivano di corsa dal
    bosco e le compagnie, mescolandosi le une con le altre,  scappavano in
    turbe  disordinate.  Un soldato atterrito aveva detto due parole senza
    senso,  terribili in guerra: "Siamo  accerchiati!".  E  questa  frase,
    insieme con la paura, si era propagata tra le masse degli uomini.
    -  Accerchiati!  Tagliati  fuori!  Siamo  perduti!    -    gridavano i
    fuggiaschi.
    Il comandante del  reggimento,  nel  momento  stesso  in  cui  udì  le
    fucilate e le grida alle sue spalle,  capì che qualcosa di molto grave
    era accaduto al suo reggimento e il pensiero  che  lui,  un  ufficiale
    esemplare  che aveva prestato servizio per tanti anni,  che non si era
    mai macchiato della più  lieve  colpa,  potesse  essere  accusato  dai
    superiori  di  negligenza  o  di mancanza di capacità,  lo colpì a tal
    punto  che,  dimenticando  il  colonnello  di  cavalleria  che  faceva
    opposizione  e la propria dignità di generale,  ma dimenticando,  e in
    modo assoluto, il pericolo e l'istinto di conservazione,  tenendosi al
    pomo  della sella e spronando il cavallo,  si slanciò al galoppo verso
    il reggimento,  sotto una pioggia di proiettili  che,  fortunatamente,
    passavano  tutti  al  di  sopra di lui.  Egli anelava a una cosa sola:
    sapere di che si trattava,  provvedere in qualsiasi  modo  a  riparare
    l'errore,  se  mai errore ci fosse stato da parte sua,  per non essere
    incolpato,  lui,  un ufficiale modello che da ventidue  anni  prestava
    servizio.
    Passato  felicemente  al galoppo in mezzo ai Francesi,  si avvicinò al
    campo di battaglia, al di là del bosco attraverso il quale correvano i
    Russi che,  sordi a ogni comando,  scendevano precipitosi giù  per  la
    collina.  Era giunto quel momento di esitazione che decide della sorte
    di una battaglia: quella folla disordinata di soldati in fuga  avrebbe
    ascoltato  la  voce  del  loro  comandante  o,  dopo  avergli  rivolto
    un'occhiata,  sarebbe corsa oltre?  Nonostante il grido disperato  del
    comandante, prima così terribile per i suoi soldati, nonostante la sua
    faccia congestionata e stravolta e il roteare della sua sciabola,  gli
    uomini continuavano a fuggire,  a gridare,  a sparare in  aria  e  non
    obbedivano più ad alcun ordine.  L'esitazione spirituale che decide la
    sorte delle battaglie,  evidentemente si stava risolvendo dalla  parte
    della paura.
    Il  generale,  tossendo  per  il  continuo gridare e per il fumo della
    polvere, si fermò disperato. Tutto pareva perduto;  ma proprio in quel
    momento i Francesi,  che attaccavano i nostri,  improvvisamente, senza
    alcuna causa apparente,  fuggirono indietro e scomparvero dal  margine
    del  bosco,  mentre  dal folto sbucavano qua e là dei fucilieri russi.
    Era la compagnia di Timochin,  la sola che fosse rimasta in  ordine  e
    che,  nascostasi in un fosso, attaccava ora inaspettatamente i nemici.
    Timochin si slanciò verso i Francesi con un urlo così  selvaggio,  con
    un'audacia così folle e una decisione così ebbra,  tenendo in pugno la
    sciabola, che i Francesi, prima di aver avuto il tempo di riprendersi,
    gettarono le armi e si diedero alla  fuga.  Dòlochov,  che  correva  a
    fianco  di Timochin,  uccise a bruciapelo un francese e fu il primo ad
    afferrare per il bavero un ufficiale costringendolo ad  arrendersi.  I
    fuggiaschi  allora  ritornarono,  le  compagnie  si  ricomposero  e  i
    Francesi,  che erano riusciti  a  dividere  in  due  parti  le  truppe
    dell'ala  sinistra,   furono  momentaneamente  respinti,  cosicché  le
    riserve poterono riunirsi e gli sbandati si fermarono.  Il  comandante
    del  reggimento  stava presso il ponte con il maggiore Ekonomov,  e le
    compagnie che avevano indietreggiato sfilavano davanti a  loro  quando
    ad un tratto un soldato gli si avvicinò, si aggrappò alla sua staffa e
    gli  si appoggiò quasi addosso.  Quel soldato indossava un cappotto di
    ordinario panno turchino,  non portava né zaino né  berretto;  la  sua
    testa  era  bendata  e  una giberna francese gli penzolava a tracolla.
    Teneva in pugno una sciabola, pure francese. Era pallidissimo,  i suoi
    occhi   azzurri   fissavano  arditamente  il  comandante  e  la  bocca
    sorrideva. Benché questi fosse occupato a impartire ordini al maggiore
    Ekonomov, non poté fare a meno di dar retta a quel soldato.
    - Eccellenza,  ecco due trofei !   -  esclamò Dòlochov,  mostrando  la
    sciabola  e  la  cartucciera  francese.    -   Ho fatto prigioniero un
    ufficiale... ho fermato una compagnia...   -  Dòlochov ansimava per la
    stanchezza  e  parlava,  arrestandosi  di  tanto in tanto per pigliare
    fiato.   -    Tutta  la  compagnia  lo  può  testimoniare.  Vi  prego,
    eccellenza, ricordatevene!
    -  Va  bene,  va  bene  -  rispose il comandante,  voltandosi di nuovo
    verso il maggiore Ekonomov.
    Ma Dòlochov non si allontanò;  sciolse il fazzoletto che gli  fasciava
    il capo e mostrò la ferita sanguinante tra i capelli.
    -  Un  colpo di baionetta,  sono rimasto in prima fila.  Ricordatevene
    eccellenza!

    La batteria di Tuscin era stata dimenticata e soltanto alla fine della
    battaglia,  continuando a udire  un  cannoneggiamento  al  centro,  il
    principe Bagratiòn vi mandò prima un ufficiale di stato maggiore e poi
    il principe Andréj con l'ordine di farla indietreggiare senza indugio.
    Le  truppe  di copertura che proteggevano i cannoni di Tuscin si erano
    già allontanate per ordine di non si sa chi; ma la batteria continuava
    a sparare,  e non era stata presa dai Francesi solo perché  il  nemico
    non  poteva  supporre  l'audacia  di sparare con quattro cannoni senza
    alcuna difesa.  Anzi il tiro energico e insistente di quella  batteria
    faceva  supporre  al  nemico  che in quel punto fossero concentrate le
    principali forze russe;  per ben due volte aveva tentato di  attaccare
    quella posizione e per ben due volte era stato respinto dai proiettili
    di quei quattro cannoni isolati, posti su quell'altura.
    Ben presto,  dopo la partenza del principe Bagratiòn,  Tuscin riuscì a
    incendiare Schöngraben.
    - Uh, che confusione! Brucia! Guarda che fumo!  Bene!  bene' Che fumo!
    -  dicevano i serventi, pieni di ammirazione.
    Tutti i cannoni senza un ordine sparavano verso l'incendio.  Quasi per
    dargli più forza i soldati a ogni sparo gridavano:  -    Bene!  Bravo!
    Ecco,  così!    -    L'incendio,  propagato  dal  vento,  si estendeva
    rapidamente.  Le colonne francesi,  dopo essere arrivate al villaggio,
    si ritiravano;  ma come per vendicarsi di quell'insuccesso,  il nemico
    portò, più a destra del villaggio,  dieci cannoni e cominciò a sparare
    contro Tuscin.
    Per  la  gioia infantile suscitata dall'incendio e dall'entusiasmo per
    il successo riportato contro i Francesi,  i nostri artiglieri  non  si
    accorsero  di  quella  batteria  se non quando prima due,  poi quattro
    proiettili vennero a cadere in  mezzo  ai  loro  pezzi:  uno  di  essi
    abbatté due cavalli, mentre un altro stroncava di netto una gamba a un
    soldato addetto ai cassoni.  Ma l'entusiasmo, una volta suscitato, non
    diminuì; mutò solamente direzione.  I cavalli uccisi furono sostituiti
    con quelli di un affusto di riserva,  i feriti trasportati altrove e i
    quattro pezzi rivolti contro la batteria francese  di  dieci  cannoni.
    L'ufficiale,   compagno   di  Tuscin,   era  stato  ucciso  all'inizio
    dell'azione;  nel  volgere  di  un'ora,  diciassette  serventi  furono
    colpiti,  ma  gli  artiglieri  erano  pur  sempre  allegri  e pieni di
    animazione.  Due volte i soldati di Tuscin avevano notato che a  breve
    distanza  sotto  di  loro  erano  comparsi  i  Francesi,  e  due volte
    spararono a mitraglia contro gli assalitori.
    Il piccolo uomo dai movimenti indecisi e goffi chiedeva di continuo al
    suo attendente "un po' di pipa per questo",  come  diceva  e,  facendo
    sprizzare  le  scintille,  correva avanti mentre riparandosi gli occhi
    con la piccola mano, osservava i Francesi.
    - Sbaragliateli,  ragazzi!   -  gridava,  ed egli stesso afferrava  le
    ruote del cannone e svitava le viti.
    Agitandosi in mezzo al fuoco, stordito dai colpi incessanti ognuno dei
    quali lo faceva sussultare, Tuscin, senza lasciare la pipa, correva da
    un  cannone  all'altro,  ora  contando le cariche,  ora aggiustando il
    tiro, ora facendo sostituire i cavalli uccisi o feriti,  e gridava con
    la sua voce sottile,  acuta e indecisa.  Il suo viso si animava sempre
    di più.  Soltanto quando uno  dei  soldati  cadeva  ucciso  o  ferito,
    aggrottava le sopracciglia e, allontanandosi dalla vittima, strepitava
    contro  i  soldati  che,  come  al solito,  indugiavano a sollevare il
    ferito e a portar via il morto.  Quegli uomini,  per la maggior  parte
    dei  bei  giovani  come sempre in artiglieria (più alti di due teste e
    due volte più larghi di spalle del loro ufficiale),  simili a  bambini
    in   una  situazione  difficile,   guardavano  il  comandante,   e  la
    espressione del viso di lui si rifletteva fedelmente sui loro.
    A causa  di  quel  terribile  frastuono,  della  necessità  di  essere
    continuamente attento e attivo,  Tuscin non provava il minimo senso di
    paura,  e il pensiero di poter essere ucciso o ferito non gli  passava
    neppure  per  la  mente.  Anzi,  diventava  sempre  più  animato e più
    allegro.  Gli pareva che fosse passato già molto tempo dal  minuto  in
    cui  aveva  visto  il  nemico  e aveva sparato il primo colpo e che il
    breve spazio del campo sul quale si trovava fosse un luogo a lui  noto
    e  familiare da chissà quanto.  Benché ricordasse tutto,  calcolasse e
    facesse quello che in una  condizione  come  la  sua  poteva  fare  il
    migliore  ufficiale,  egli  si  trovava  in  uno stato molto simile al
    delirio febbrile o all'ubriachezza.
    Dal rumore assordante prodotto dai suoi cannoni,  dal sibilo  e  dallo
    scoppio  delle  granate  nemiche,  dalla vista dei serventi ansimanti,
    trafelati e rossi in viso che si affaccendavano attorno ai  pezzi,  da
    quella  del  sangue  degli uomini e dei cavalli,  e delle nuvolette di
    fumo del nemico (dopo le  quali,  ogni  volta,  piombava  una  granata
    sbattendo in terra un uomo,  un cannone o un cavallo),  dalla vista di
    tutte queste cose insieme,  si muoveva nella sua testa una  specie  di
    mondo  fantastico che gli dava in quel momento piacere e gioia.  Nella
    sua immaginazione i cannoni nemici non erano cannoni,  ma  pipe  dalle
    quali un invisibile fumatore faceva uscire spirali di fumo.
    - Toh,  un'altra fumata  -  diceva Tuscin a mezza voce,  parlando a se
    stesso, mentre dalla collina dirimpetto si levava un pennacchio grigio
    che  il  vento,  spingendolo  verso  sinistra,  faceva  simile  a  una
    striscia.  -  Adesso bisogna aspettare la palla e mandarla indietro.
    - Che cosa comandate,  signor capitano?   -  chiedeva un sottufficiale
    che gli stava vicino, udendo mormorare qualche cosa.
    - Niente... una granata...  -  rispondeva.
    - Su, avanti la nostra "Matvevna"  -  borbottava tra sé. La "Matvevna"
    nella sua immaginazione era il  più  grosso  cannone  della  fila,  un
    cannone  di  vecchio modello.  I Francesi,  vicini ai loro pezzi,  gli
    parevano formiche. Il numero uno del secondo pezzo, bel giovane e gran
    bevitore,  era per lui "lo zio".  Tuscin lo guardava più spesso  degli
    altri  e si rallegrava a ogni suo gesto.  Il crepitio dei fucili,  che
    giù alle falde della collina ora s'indeboliva ora  cresceva,  era  per
    lui  il  respiro di qualcuno.  Con attenzione seguiva il crescere e il
    calare alterno di quei suoni.
    - Senti, ha respirato, ha respirato di nuovo  -  diceva.
    Immaginava se stesso come un uomo di statura gigantesca,  dalla  forza
    prodigiosa che, con ambo le mani, scagliava bombe contro i Francesi.
    -  Su,  Matvevna,  su,  cara,  non  ci  tradire!    -    stava dicendo
    allontanandosi dal pezzo quando, al di sopra della sua testa,  tuonò a
    un tratto una strana voce sconosciuta.
    - Capitano Tuscin! Capitano!
    Si  voltò,  spaventato.  Colui  che  lo  chiamava  era  quello  stesso
    ufficiale di stato maggiore che lo aveva scacciato da Grunt e che  ora
    gli gridava con voce ansimante:
    - Che fate?  Siete impazzito,  capitano?  Già due volte avete ricevuto
    l'ordine di ritirarvi, e voi...
    "Che cosa vogliono da me?",  pensava Tuscin,  guardando spaventato  il
    suo superiore.
    - Io... niente...  -  disse, portando due dita alla visiera.  -  Io...
    Ma il colonnello non finì di dire ciò che voleva.  Una palla,  che gli
    passò vicinissima,  lo costrinse a chinarsi sul cavallo.  Tacque e non
    appena riaprì bocca per dire ancora qualche cosa,  un altro proiettile
    lo interruppe. Allora voltò il cavallo e galoppò via.
    - Ritirarsi! Ritirarsi tutti!  -  gridò di lontano.
    I soldati si misero a ridere.  Un momento dopo arrivò un  aiutante  di
    campo con lo stesso ordine.
    Era il principe Andréj.  Arrivando presso i cannoni, la prima cosa che
    vide fu un cavallo staccato dall'affusto,  con una zampa spezzata  che
    nitriva  dal  dolore  accanto agli altri cavalli attaccati.  Il sangue
    colava dalla ferita come una  fontana.  Tra  gli  avantreni  giacevano
    parecchi  morti.  Un proiettile dietro l'altro gli passavano sibilando
    sopra la testa mentre si avvicinava,  ed egli sentì un tremito nervoso
    percorrergli  la  schiena.  Ma  il solo pensiero di aver paura bastò a
    ridargli coraggio.  "Io non posso aver  paura",  pensò,  e  lentamente
    scese  di sella in mezzo ai cannoni.  Trasmise l'ordine e rimase nella
    batteria.  Aveva deciso di assistere alla  ritirata  dei  pezzi  dalla
    posizione.  Insieme con Tuscin,  scavalcando i cadaveri e dando ordini
    sotto l'imperversare del fuoco dei Francesi,  provvide  a  ritirare  i
    cannoni.
    -  E' venuto poco fa un superiore,  ma si è affrettato ad andarsene al
    galoppo  -  disse un sottufficiale al principe Andréj.    -    Non  ha
    fatto come voi, eccellenza...
    Il principe Andréj non diceva nulla a Tuscin.  Erano talmente occupati
    entrambi che sembrava non si  vedessero  nemmeno.  Quando,  dopo  aver
    posto  sugli  avantreni  i  due soli cannoni rimasti intatti,  essi si
    misero per  il  declivio  (un  cannone  spezzato  e  un  obice  furono
    abbandonati), il principe Andréj si avvicinò a Tuscin.
    - Arrivederci!  -  gli disse, tendendogli la mano.
    - Arrivederci,  caro  -  rispose Tuscin.  -  Arrivederci, anima buona,
    amico mio!   -  aggiunse,  mentre gli occhi,  chissà  perché,  gli  si
    riempivano di lacrime.


    CAPITOLO 21.

    Il  vento  si  era  calmato:  le  basse  nuvole nere sopra il campo di
    battaglia si confondevano all'orizzonte con il fumo della polvere.  Si
    era  fatto  buio  e  nell'oscurità tanto più vivo spiccava il bagliore
    degli incendi. Il cannoneggiamento andava cessando,  ma continuava più
    frequente  e  più vicino il crepitio delle fucilate.  Appena Tuscin si
    allontanò con i suoi cannoni,  passando attorno  o  sopra  ai  feriti,
    dalla zona battuta dal nemico e discese nell'avvallamento, gli vennero
    incontro  i  superiori  e  gli  aiutanti  di  campo  tra i quali anche
    l'ufficiale di stato maggiore e Zerkòv,  che,  mandato due volte,  non
    era   mai   arrivato   alla   batteria   di  Tuscin.   Tutti  costoro,
    interrompendosi l'un l'altro, davano e trasmettevano ordini sul come e
    dove andare, e gli facevano osservazioni e rimproveri. Tuscin non dava
    ordini e taceva,  timoroso di parlare perché sentiva che a ogni parola
    sarebbe  scoppiato  a  piangere,  senza  sapere egli stesso perché,  e
    rimaneva indietro a cavallo del suo ronzino di artiglieria. Quantunque
    ci fosse stato l'ordine di abbandonare i  feriti,  molti  di  essi  si
    trascinavano  dietro  ai  resti della batteria e supplicavano di venir
    messi sui cannoni.  Quello stesso coraggioso ufficiale di fanteria che
    prima  della  battaglia  era  corso fuori dalla capannuccia di Tuscin,
    giaceva,  con una pallottola nel ventre,  sull'affusto della Matvevna.
    Ai piedi dell'altura un alfiere degli ussari, sorreggendosi un braccio
    con  l'altro,  si  avvicinò  a Tuscin e chiese che lo facesse salire e
    sedere.
    - Capitano,  per amor di  Dio,  ho  un  braccio  contuso    -    disse
    timidamente.    -  Per amor di Dio,  non posso camminare,  per amor di
    Dio!
    Si vedeva che il giovane alfiere aveva già chiesto più volte di  farsi
    caricare  e  aveva  sempre  ricevuto  un  rifiuto.  Pregava  con  voce
    esitante, che suscitava pietà.
    - Fatemi mettere su, per amor di Dio!
    - Fatelo salire,  fatelo salire!   -  esclamò Tuscin.   -    Tu,  zio,
    distendigli sotto il tuo cappotto  -  disse al suo soldato prediletto.
    -  E l'ufficiale ferito dov'è?
    - L'abbiamo scaricato: era morto  -  rispose qualcuno.
    - Salite e sedetevi,  caro, sedetevi. Stendigli sotto il tuo cappotto,
    Antonov.
    Quell'alfiere era Rostòv.  Con  un  braccio  si  teneva  l'altro,  era
    pallido  e  un tremito febbrile gli agitava la mascella inferiore.  Lo
    posero sulla Matvevna,  su  quello  stesso  pezzo  dal  quale  avevano
    scaricato  l'ufficiale  morto.  Il  cappotto  ripiegato era intriso di
    sangue che imbrattò i calzoni e le mani di Rostòv.
    - Siete ferito, caro?  -  domandò Tuscin,  avvicinandosi al cannone su
    cui era seduto Rostòv.
    - No, sono contuso.
    - Ma perché c'è del sangue sull'affusto?
    - E' dell'altro ufficiale,  eccellenza,  che ne ha perduto tanto...  -
    rispose  un  artigliere,  asciugando  il  sangue  con  la  manica  del
    cappotto, quasi scusandosi della poca pulizia del cannone.
    Trascinati  i  cannoni  a  fatica  e con l'aiuto della fanteria su per
    l'erta e raggiunto il villaggio  di  Gunthersdorf,  le  truppe  ebbero
    l'ordine di fermarsi.  L'oscurità era ormai tale che, a dieci passi di
    distanza,  non era possibile distinguere le uniformi dei  soldati;  il
    fuoco  di fucileria cominciava a cessare.  Tutto a un tratto,  vicino,
    dalla parte destra,  si udirono di nuovo grida e spari;  i  lampi  dei
    colpi  squarciavano  qua  e  là  le tenebre.  Era l'ultimo attacco dei
    Francesi al quale rispondevano i  soldati  russi  asserragliati  nelle
    case  del  villaggio.  Di  nuovo  tutti  si  precipitarono  fuori  dal
    villaggio,  ma i cannoni di Tuscin non potevano più  muoversi,  e  gli
    artiglieri,  Tuscin e Rostòv si guardarono in silenzio,  in attesa del
    loro destino.  La sparatoria andò scemando e da  una  viuzza  laterale
    sbucarono alcuni soldati che parlavano animatamente tra di loro.
    - Petròv, sei sano e salvo?  -  domandava uno.
    - Li abbiamo sistemati a dovere,  fratello.  Adesso non torneranno più
    -  diceva un altro.
    - Non ci si vede affatto! Come hanno fatto a non sparare sui loro?  E'
    buio pesto, compagni! Non ci sarà qualcosa da bagnarsi la gola?
    I  Francesi erano stati respinti un'altra volta.  E di nuovo i cannoni
    di Tuscin,  immersi nel buio più  completo,  circondati  come  da  una
    cornice dalla fanteria rumoreggiante, si misero in moto.
    Nell'oscurità,  pareva  scorresse  un  fiume  invisibile e cupo sempre
    nella stessa direzione, con un rumore incessante di voci, di sussurri,
    di scalpitio di cavalli.  Nel clamore generale attraverso  tutti  quei
    suoni, si distinguevano più netti, nelle tenebre della notte, i gemiti
    dei  feriti.  Pareva  che  i  loro lamenti empissero di sé il buio nel
    quale si muovevano  le  truppe:  quei  lamenti  e  quelle  tenebre  si
    fondevano  in  un'unica  cosa.  Dopo un po',  un'agitazione intensa si
    propagò tra quella folla che camminava: qualcuno era passato,  con  il
    suo séguito, su un cavallo bianco e nel passare aveva detto qualcosa.
    -  Che ha detto?  Dove si va,  ora?  Ci si deve fermare oppure no?  Ha
    ringraziato?  -  si levavano da ogni parte le domande avide e curiose,
    e tutta quella massa di uomini in movimento comincio ad accalcarsi  su
    se  stessa  (evidentemente  i  soldati che erano più avanti,  si erano
    fermati),  e corse voce che era giunto l'ordine di sostare.  E  tutti,
    così come stavano marciando, si fermarono nella strada fangosa.
    Si accesero i fuochi e più alte si fecero le voci. Il capitano Tuscin,
    impartiti  gli  ordini  alla compagnia,  mandò un soldato a cercare un
    posto di medicazione o un medico per Rostòv e si  sedette  accanto  al
    falò  che  i  soldati  avevano  acceso  sulla strada.  Anche Rostòv si
    trascinò sino al fuoco.  Un tremito febbrile causato dal  dolore,  dal
    freddo,  dall'umidità gli squassava il corpo. Un sonno invincibile gli
    faceva chiudere gli occhi,  ma la sofferenza  che  gli  tormentava  il
    braccio  e per cui non riusciva a trovare una posizione,  gli impediva
    di dormire.  Ora chiudeva gli occhi ora  guardava  il  fuoco  che  gli
    appariva di un rosso ardente,  ora la figura curva e debole di Tuscin,
    seduto alla turca accanto a lui.  I grandi occhi buoni e  intelligenti
    di Tuscin lo fissavano con simpatia e compassione.  Rostòv sentiva che
    Tuscin avrebbe voluto aiutarlo, con tutto il cuore,  ma non poteva far
    nulla.
    Da  tutte le parti si udivano i rumori,  i passi e le parole di coloro
    che passavano a piedi o a cavallo e della fanteria che  tutto  attorno
    si dava da fare per accamparsi.  I suoni delle voci,  dei passi, dello
    scalpiccio degli zoccoli dei cavalli nel fango,  il crepitio vicino  e
    lontano della legna che bruciava,  si fondevano in una specie di unico
    ondeggiante rumore.
    Ora non scorreva già più  nelle  tenebre  l'invisibile  fiume;  adesso
    pareva un mare cupo e tenebroso che si calma dopo la tempesta.  Rostòv
    guardava e  ascoltava  senza  nulla  comprendere  di  quanto  avveniva
    davanti e attorno a lui.  Un soldato di fanteria si avvicinò al fuoco,
    si accoccolò sui calcagni,  avvicinò le mani alla fiamma  e  volse  il
    viso dall'altra parte.
    - Permettete, vossignoria?  -  chiese, rivolgendosi interrogativamente
    a Tuscin.  -  Mi sono allontanato dalla mia compagnia, signoria, e non
    so più dove si trovi. Un bel guaio!
    Insieme  con  il  soldato  si era avvicinato al fuoco un altro con una
    guancia fasciata,  il quale,  rivolgendosi a Tuscin,  lo pregò di  far
    spostare  un  poco  i  cannoni  per  permettere a un carro di passare.
    Dietro al comandante della compagnia giunsero correndo due soldati che
    si ingiuriavano e si picchiavano furiosamente strappandosi di mano,  a
    vicenda, uno stivale.
    - Come?  L'hai raccattato tu?  Sei svelto,  sai...  -  gridava uno dei
    due con voce rauca.
    Poi si avvicinò un soldato magro e pallido con il collo avvolto in una
    benda insanguinata,  che con voce irritata chiese agli  artiglieri  un
    po' d'acqua da bere.
    - E che, devo morire come un cane?  -  disse.
    Tuscin ordinò che gli fosse portata dell'acqua.  Venne poi di corsa un
    soldato tutto allegro a chiedere un po' di fuoco per la fanteria.
    - Un po' di fuoco ben caldo  anche  per  la  fanteria!  Statevi  bene,
    paesani e grazie per il fuoco! Ve lo restituiremo con gli interessi  -
    disse, portandosi via nell'oscurità un tizzone fiammeggiante.
    Poi  passarono  davanti  al  falò  altri quattro soldati che portavano
    qualcosa di  molto  pesante  entro  un  cappotto  teso.  Uno  di  essi
    incespicò.
    - Al diavolo! Hanno messo la legna in mezzo alla strada!  -  brontolò.
    - E' morto, a che scopo continuiamo a portarlo?  -  disse un altro.
    - Andate voi!
    E anch'essi scomparvero nel buio con il loro triste fardello.
    - Dunque,  vi fa molto male il braccio?   -  chiese Tuscin a Rostòv, a
    bassa voce.
    - Sì, molto male...
    - Vossignoria,  dal generale!  Vi aspetta nell'"izbà" (83) qui accanto
    -  disse un cannoniere che si era avvicinato a Tuscin.
    - Subito, mio caro!
    Tuscin  si alzò e,  rassettandosi un poco la divisa,  si allontanò dal
    fuoco...
    A breve distanza dal falò  acceso  dagli  artiglieri,  in  una  "izbà"
    preparata  per lui,  il principe Bagratiòn sedeva a cena,  discorrendo
    con alcuni ufficiali superiori riuniti attorno al tavolo.  C'erano tra
    gli altri il vecchietto dagli occhi semichiusi,  intento a rosicchiare
    avidamente un osso di montone,  il generale che aveva ventidue anni di
    servizio esemplare, rosso in viso per aver bevuto acquavite e mangiato
    copiosamente,  l'ufficiale  di stato maggiore con l'anello all'indice,
    Zerkòv che guardava tutto con occhi inquieti  e  il  principe  Andréj,
    pallido, con le labbra serrate e gli occhi lucidi di febbre.
    Appoggiata  in  un  angolo  dell'"izbà"  c'era  la  bandiera  presa ai
    Francesi,  e l'auditore dalla faccia ingenua ne palpava la  stoffa  e,
    perplesso,  scuoteva  il  capo,  forse perché si interessava veramente
    all'aspetto di quel  trofeo  o  forse  perché,  affamato  com'era,  si
    sentiva  triste  nel  veder  mangiare  gli altri che non gli offrivano
    nulla,  per mancanza di  posate.  Nell'"izbà"  vicina  si  trovava  un
    colonnello  francese  fatto prigioniero dai dragoni.  Accanto a lui si
    affollavano  i  nostri  ufficiali  e  lo  guardavano  incuriositi.  Il
    principe  Bagratiòn  ringraziava  personalmente  i  singoli  capi e li
    interrogava sui particolari della battaglia e sulle perdite subite. Il
    comandante del reggimento passato in  rivista  da  Kutuzòv  a  Braunau
    riferiva al principe che,  appena cominciata la battaglia, egli si era
    ritirato dal bosco,  aveva riunito i soldati occupati a far  legna  e,
    fattili  passare  avanti,  con  due  battaglioni  aveva  assalito alla
    baionetta i Francesi e li aveva sbaragliati.
    - Appena mi accorsi, eccellenza, che il primo battaglione si stancava,
    mi appostai sulla strada e mi dissi: "Lascerò passare questi qui e  li
    accoglierò con una mitragliata", e così feci.
    Quel  comandante del reggimento aveva tanto desiderato agire così e si
    rammaricava talmente di non esserci riuscito che gli pareva che  tutto
    ciò  che  raccontava fosse realmente accaduto.  E,  chi sa,  forse era
    realmente accaduto!  Com'era possibile,  in  una  confusione  di  quel
    genere, distinguere ciò che era accaduto da ciò che non lo era?
    -  Devo inoltre far notare,  eccellenza,   -  proseguì,  ricordando la
    conversazione tra Dòlochov e Kutuzòv e il suo ultimo incontro  con  il
    degradato   -  che il soldato degradato Dòlochov ha fatto prigioniero,
    in mia presenza,  un ufficiale  francese  e  si  è  distinto  in  modo
    particolare.
    - E qui ho veduto,  eccellenza, l'attacco effettuato dal reggimento di
    Pàvlograd  -  s'intromise Zerkòv,  guardando attorno con  inquietudine
    giacché  in quel giorno non aveva visto affatto gli ussari,  dei quali
    aveva soltanto sentito parlare da un ufficiale di fanteria.   -  Hanno
    sfondato due quadrati, eccellenza.
    Alle parole di Zerkòv,  alcuni ufficiali sorrisero,  credendo che come
    sempre,  egli scherzasse.  Ma,  resisi conto che  quanto  egli  diceva
    tendeva  a  glorificare  le  armi russe e la battaglia di quel giorno,
    ridiventarono seri,  benché molti di loro sapessero benissimo che  ciò
    che aveva detto Zerkòv era una menzogna priva di qualsiasi fondamento.
    -  Vi  ringrazio  tutti,  signori!  Tutte  le  armi si sono comportate
    eroicamente: fanteria,  artiglieria,  cavalleria.  Ma perché  mai,  al
    centro  sono stati abbandonati due cannoni?   -  chiese poi,  cercando
    qualcuno con lo sguardo.  (Il principe Bagratiòn non si informava  dei
    cannoni  dell'ala  sinistra: sapeva benissimo che là,  sin dall'inizio
    della battaglia,  tutti i pezzi erano stati abbandonati).   -  Mi pare
    di averlo domandato a voi  -  soggiunse poi rivolgendosi all'ufficiale
    di stato maggiore di servizio.
    -  Uno  dei  due  era  ridotto  in  condizioni inservibili  -  rispose
    l'ufficiale interpellato;  -  quanto all'altro non so capire;  mi sono
    trattenuto  io  stesso  nella  batteria  tutto  il  tempo e me ne sono
    allontanato adesso...  Faceva caldo sul serio lassù...   -    aggiunse
    modestamente.
    Qualcuno  disse  che  il  capitano  Tuscin  era nel villaggio e che un
    soldato era stato mandato a chiamarlo.
    - Ma voi,  ecco,  ci siete stato  -    disse  il  principe  Bagratiòn,
    rivolgendosi a Bolkonskij.
    -  E  come!  E  solo  per  poco non ci siamo incontrati  -  intervenne
    l'ufficiale di stato maggiore, sorridendo gentilmente a Bolkonskij.
    - Non ho avuto il piacere di vedervi  -  rispose il  principe  Andréj,
    in tono freddo e reciso. Tutti ammutolirono.
    Sulla  soglia  comparve  Tuscin  che  si  insinuò  timidamente  tra  i
    generali.  Confuso come sempre,  alla  vista  dei  superiori,  girando
    nell'"izbà"  angusta  attorno  ai  generali,  non  vide  l'asta  della
    bandiera e incespicò.
    - Per quale motivo  un  cannone  è  stato  abbandonato?    -    chiese
    Bagratiòn,  aggrottando  le sopracciglia,  non tanto all'indirizzo del
    capitano quanto a quello di coloro che ridevano,  fra i quali  Zerkòv,
    la cui voce si udiva più forte di tutte.
    Ora  soltanto,  di  fronte al minaccioso superiore,  Tuscin si rendeva
    conto dell'orrore della propria colpa  e  della  propria  vergogna  di
    essere  ancora vivo,  dopo aver perduto due cannoni.  Era così agitato
    che,  sino a quel momento,  non ci  aveva  pensato.  Le  risate  degli
    ufficiali  accrescevano il suo turbamento;  ritto davanti a Bagratiòn,
    con la mascella inferiore che tremava, riuscì appena a balbettare:
    - Non so,  eccellenza...  Non c'erano uomini  in  numero  sufficiente,
    eccellenza...
    - Avreste potuto prenderli dalle truppe di copertura!
    Che  non  ci  fossero truppe di copertura,  pur essendo questa la pura
    verità,  Tuscin non lo disse.  Temeva di "compromettere",  dicendo una
    cosa  simile,  qualche  alto ufficiale e,  muto,  con gli occhi fissi,
    guardava in viso Bagratiòn,  come lo scolaro impappinato guarda il suo
    esaminatore.
    Seguì  un  silenzio  abbastanza  lungo.  Il  principe  Bagratiòn,  che
    evidentemente non voleva mostrarsi severo,  non sapeva che cosa  dire;
    gli  altri  non  osavano  intervenire.  Il  principe  Andréj  guardava
    furtivamente Tuscin mentre le dita delle sue mani erano agitate da  un
    tremito nervoso.
    - Eccellenza,  -  disse rompendo all'improvviso il silenzio con la sua
    voce  tagliente    -    vi siete degnato di mandarmi alla batteria del
    capitano Tuscin.  Io ci sono stato e ho  trovato  i  due  terzi  degli
    uomini  e  dei cavalli uccisi,  due cannoni ridotti in pezzi e nessuna
    truppa di copertura.
    Il principe Bagratiòn  e  Tuscin  guardavano  con  eguale  fissità  il
    principe   Andréj   che  parlava,   cercando  di  frenare  la  propria
    agitazione.
    - E se mi permettete,  eccellenza,  di  esprimere  la  mia  opinione,-
    proseguì questi  -  vi dirò che il successo della giornata è dovuto in
    gran  parte  all'azione di questa batteria e all'eroica resistenza del
    capitano Tuscin e dei suoi soldati  -  disse  il  principe  Andréj  e,
    senza attendere risposta, si alzò e si allontanò dalla tavola.
    Il  principe  Bagratiòn  guardò  Tuscin e poiché,  evidentemente,  non
    voleva mettere in dubbio il reciso giudizio di Bolkonskij,  e  non  si
    sentiva nello stesso tempo in grado di accettarlo per intero, chinò la
    testa  e disse a Tuscin che poteva ritirarsi.  Il principe Andréj uscì
    dietro di lui.
    - Vi ringrazio, caro, mi avete salvato!  -  gli disse Tuscin.
    Il principe Andréj lo guardò e senza parlare si allontanò.  Si sentiva
    triste  e  aveva  il  cuore oppresso.  Tutto ciò che avveniva era così
    strano e così diverso da quanto egli aveva sperato...

    "Chi sono? Perché fanno così?  Che cosa vogliono?  Quando finirà tutto
    questo?",  pensava  Rostòv,  seguendo  con  lo sguardo le ombre che si
    muovevano attorno a lui.  Il dolore al braccio si  faceva  sempre  più
    tormentoso.  Il  sonno  lo  vinceva,  davanti agli occhi gli danzavano
    tanti cerchietti rossi e l'impressione prodotta in lui dalle voci, dai
    visi dei presenti,  insieme con il  senso  della  sua  solitudine,  si
    confondevano con il dolore fisico che lo faceva soffrire.  Erano essi,
    quei soldati,  feriti e non feriti,  erano essi che lo schiacciavano e
    lo opprimevano, gli serravano e legavano le vene e i nervi, bruciavano
    la  carne  del  braccio  e della spalla rotta.  Per liberarsi di loro,
    chiuse gli occhi.
    Per un attimo dimenticò ogni cosa,  ma in quel breve momento di  oblio
    vide  in  sogno un infinito numero di cose: vide sua madre e la grande
    mano bianca di lei,  vide le spalle  magroline  di  Sònja,  gli  occhi
    ridenti  di  Natascia,  Denissov  con  la  sua voce e i suoi baffi,  e
    Teljanin,  e rivisse tutta la storia con Teljanin e  Bogdanyc'.  Tutta
    quella  storia era una cosa sola con un soldato dalla voce tagliente e
    quella storia e quel soldato tenevano stretto il suo braccio senza mai
    lasciarlo,  glielo schiacciavano e glielo tiravano sempre nella stessa
    direzione,   infliggendogli   terribili  tormenti.   Egli  cercava  di
    allontanarsi da loro,  ma essi non lasciavano nemmeno per un minuto la
    sua spalla.  Questa non gli avrebbe fatto male,  sarebbe stata sana se
    non gliel'avessero tirata: ma era impossibile liberarsi.
    Aprì gli occhi e guardò in alto.  Il nero velo della notte era sospeso
    a  breve distanza dalla luce delle braci.  In quella luce turbinava un
    nevischio leggero.  Tuscin non  era  ancora  tornato,  il  medico  non
    veniva.  Egli  era solo;  soltanto un piccolo soldato tutto nudo stava
    seduto dall'altra parte  del  fuoco  e  si  scaldava  il  magro  corpo
    giallognolo.
    "Non  sono  più  necessario a nessuno!",  pensava Rostòv.  "Nessuno mi
    aiuta, nessuno ha pietà di me.  Eppure anch'io,  tempo fa,  ero a casa
    mia,  forte,  allegro,  amato".  Sospirò,  e il suo sospiro finì in un
    gemito.
    - Soffrite, eh?  -  chiese il soldatino,  agitando la camicia sopra il
    fuoco e senza aspettare risposta,  dopo aver tossito forte,  aggiunse:
    -  Quanti e quanti sono stati storpiati, oggi! Che orrore!
    Rostòv non ascoltava ciò che  diceva  il  soldato.  Guardava  i  lievi
    fiocchi  di  neve che turbinavano al di sopra delle fiamme e ricordava
    l'inverno russo, la casa tiepida e luminosa, la soffice pelliccia,  le
    slitte  veloci,  il  suo  corpo  sano  e  vigoroso  e  tutto l'affetto
    tenerissimo  della  famiglia.  "E  perché,  poi,  sono  venuto  qui?",
    pensava.
    Il  giorno seguente i Francesi non rinnovarono l'attacco e i resti del
    corpo di Bagratiòn si riunirono all'armata di Kutuzòv.



    NOTE.

    N. 1. Braunau: città austriaca, sul fiume Inn,  nella quale nacque nel
    1889 Adolf Hitler.
    N.  2. Ferdinando Carlo Giuseppe di Asburgo-Este (1781-1850), arciduca
    d'Austria. Sottrattosi alla capitolazione di Ulma,  combatté in Boemia
    contro  i  Bavaresi  alleati  di  Napoleone.  Fu  governatore generale
    dell'Ungheria (1816) e della Galizia ( 1830).  Dal 1846 si  ritirò  in
    Italia.
    N.  3.  Karl  Mack (1752-1828),  feldmaresciallo austriaco,  si lasciò
    accerchiare a Ulma da Napoleone  nell'ottobre  1805,  capitolando  con
    ventimila  uomini  senza  combattere.   Condannato  a  venti  anni  di
    prigionia, venne poi liberato e riabilitato.
    N. 4. Costume nazionale delle donne russe.
    N. 5. Città dell'Ucraina, nel delta del Danubio (ramo Kilia).  Fondata
    probabilmente  dai  Genovesi,  passò  più  volte dai Turchi ai Russi e
    viceversa. Per i Russi venne conquistata nel 1788 da Suvorov.  Annessa
    alla Romania nel 1919, l'attuale Izmail è ritornata possesso russo nel
    1944.
    N. 6. Michaìl Fëdorovic' Kamenskij (1738-1809), conte, feldmaresciallo
    russo.  Nel  1806 venne nominato generale in capo dell'esercito russo,
    ma tenne la carica solo sei giorni.  Ritiratosi a  vita  privata,  non
    molto tempo dopo fu ucciso dai suoi servi.
    N. 7. Francesco Secondo (1768-1835): imperatore tedesco (1792-1806) e,
    col  nome  di Francesco Primo,  imperatore d'Austria (1804-1835).  Era
    figlio  di  Leopoldo  Secondo,   granduca  di  Toscana  e  imperatore.
    Coinvolto  nelle  guerre  provocate dalla rivoluzione francese,  perse
    progressivamente  molti  territori,   fino  a  dover  riconoscere   la
    Confederazione del Reno e abdicare alla corona del Sacro Romano Impero
    (1806).  Sua  figlia  Maria  Luisa  divenne  sposa  di  Napoleone.  Il
    congresso di Vienna (1815) gli restituì la maggior parte dei territori
    sottrattigli,   ma  nel  dicembre  1814  rinunciò  alla  restaurazione
    dell'impero;   nel  1815  Francesco  Primo  divenne  presidente  della
    Confederazione germanica.
    N. 9. Michaìl Timoféevic Kozlovskij, principe,  colonnello russo;  nel
    1807 comandava un battaglione del reggimento Preobrazenskij.
    N.  10. Nostitz (1768-1840), generale austriaco. Avendo abbandonato le
    sue  posizioni  ad  Hollabrünn,   nel  1805  venne  accusato  di  alto
    tradimento. Nel 1807 faceva parte dell'esercito russo.
    N.  18. Cappa da signora o da ufficiale, con maniche larghe e rotonde.
    Deriva  da  una  voce  turca,   "doliman",   giuntaci  attraverso  gli
    Ungheresi.
    N.  19.  Podnòvinskoe:  località  moscovita  che,  particolarmente nei
    giorni di festa,  veniva  percorsa  a  piedi  o  in  carrozza  per  il
    passeggio.
    N. 20. Misura lineare antica, corrispondente a poco più di due metri.
    N.   21.   Pëtr  Ivànovic'  Bagratiòn  (1765-1812),   generale  russo,
    luogotenente preferito del maresciallo Suvorov.  Nel 1812,  durante la
    campagna  napoleonica  in  Russia,  fu alla testa della seconda armata
    dell'ovest e venne ferito mortalmente nella battaglia  della  Moscova.
    Il  suo  carattere  ardito  fu  sempre  in  contrasto  con la tendenza
    temporeggiatrice di Kutuzòv,  come risulta anche dalla presente  opera
    di  Tolstòj  che  attribuì  al  generale Bagratiòn la qualità di saper
    infondere fiducia ai suoi uomini con il metodo singolare di  approvare
    sempre i movimenti tattici anche sfavorevoli, come se fossero stati da
    lui ordinati e calcolati.  Morì in seguito alle ferite riportate nella
    battaglia di Borodinò.
    N. 22.  Edouard Adolphe Casimir Mortier (1768-1835),  duca di Treviso,
    maresciallo  di  Francia.  Comandante della Giovane Guardia durante la
    campagna di Russia, fu l'ultimo generale a lasciare Mosca. Creato Pari
    da Luigi Diciottesimo,  fu poi destituito per essersi rifiutato di far
    parte  della  Corte marziale che doveva giudicare Ney.  Nel 1819 tornò
    alla camera dei  Pari,  fu  ambasciatore  in  Russia,  presidente  del
    Consiglio e ministro della guerra.  Fu ucciso nel corso dell'attentato
    della "macchina infernale" (venticinque canne di fucile su un sostegno
    di legno) di G.  Fieschi  -   cospiratore  e  avventuriero  còrso    -
    contro Luigi Filippo.
    N.  23.  Schmidt,  generale austriaco,  intimo di Francesco Primo, nel
    1805 al seguito di Kutuzòv.
    N. 24. Dmitrij Sergéevic' Dochturov (1756-1816), generale russo. Prese
    parte alla guerra contro  la  Svezia  (  1789-1790)  e  alle  campagne
    antinapoleoniche del 1805-1807 e 1812-1813.
    N.  29.  Carlo  d'Austria  (1771-1847),  arciduca,  figlio di Leopoldo
    Secondo e fratello di Francesco Secondo  (confronta  sopra,  nota  7).
    Alla  testa delle truppe imperiali del Reno nel 1796 respinse Jourdain
    e Moreau e nel 1801 sconfisse  Massena  a  Zurigo.  Nel  1806  divenne
    ministro  della guerra e riorganizzò l'esercito austriaco;  perse però
    la battaglia decisiva di Wagram (1809), in cui fu pure ferito.  Caduto
    in  disgrazia  anche  per  le  sue  idee liberali,  non partecipò alle
    campagne del 1813-1815.
    N. 35. Schönbrunn è il ben noto castello imperiale ad ovest di Vienna,
    trasformato e ultimato da Maria Teresa d'Austria, verso il 1750.  Dopo
    la  vittoria  di  Wagram Napoleone vi dettò la pace di Schönbrunn o di
    Vienna (1809);  ma in quello  stesso  castello  morì,  nel  1832,  suo
    figlio, il Re di Roma o Duca di Reichstadt.
    N. 36. Rudolph Wrbna (1761-1823), conte e uomo di stato austriaco. Nel
    1805 fece da intermediario tra Francesi e Austriaci.
    N.  37.  Gioacchino  Murat (1771-1815) fu uno dei più valenti generali
    napoleonici.  Ebbe gran parte nella vittoria di Austerlitz e costrinse
    Carlo  Quarto di Spagna a rendersi a discrezione a Baiona.  Napoleone,
    che nel 1800 gli aveva dato in moglie la sorella Carolina e  nel  1806
    lo  aveva fatto granduca di Berg,  nel 1808 lo creò re di Napoli.  Nel
    1812 partecipò alla  battaglia  della  Moscova  ma,  dopo  Lipsia,  si
    avvicinò all'Austria.  Poi siccome già nella prima parte del Congresso
    di Vienna si tentò la restaurazione borbonica, al ritorno di Napoleone
    dall'Elba,  marciò contro gli Austriaci e lanciò da Rimini  il  famoso
    proclama. Sconfitto a Tolentino (1815) e respinto in Francia, passò in
    Corsica  e  di qui,  con pochi soldati,  s'imbarcò verso il suo regno;
    sbarcato a Pizzo  di  Calabria,  fu  arrestato  e,  dopo  un  sommario
    processo, condannato a morte. Venne fucilato il 13 ottobre 1815.
    N.  39.  Auersperg von Mattern (1740-1822),  principe, feldmaresciallo
    austriaco: come viene narrato anche  dal  Tolstòj  poco  più  innanzi,
    cadde nel tranello tesogli dal Murat. Per questo venne processato.
    N.  40.  Scaramuccia  di  Dürenstein.  Ricordiamo  che Dürenstein è un
    villaggio dell'Austria meridionale in cui ebbe luogo uno  scontro  tra
    Mortier e Kutuzòv.
    N.  41.  Alessandro  Primo  si  recò  nell'ottobre 1805 a Berlino onde
    persuadere il re di Prussia Federico Guglielmo  Terzo  (1770-1840)  ad
    entrare in guerra contro Napoleone.  In realtà, nonostante gli accordi
    segreti di Potsdam,  Federico Guglielmo Terzo entrò in guerra solo nel
    settembre  1806,  dopo  che  era  nata  la  Confederazione  del Reno e
    Napoleone si era rifiutato di cedergli l'Hannover.
    N. 43.  Campoformio (ora Campoformido),  comune in provincia di Udine,
    noto  per  il trattato di pace tra l'Austria e la Francia (1797),  con
    cui l'Austria cedeva alla Francia i Paesi  Bassi,  Milano  e  Mantova,
    ricevendone in compenso Venezia, l'Istria e la Dalmazia.
    N.  48.  L'armistizio di Cherasco e la pace di Parigi del 1796 avevano
    sottratto al regno di Sardegna,  governato allora da  Vittorio  Amedeo
    Terzo (1726-1796), Nizza e la Savoia. A Potsdam la Prussia aveva posto
    come   condizione   del  suo  intervento  la  restituzione  di  questi
    territori, proposta sotto forma di ultimatum a Napoleone.
    N. 49.  Di fronte alla travolgente avanzata napoleonica,  l'imperatore
    d'Austria  mandò  a più riprese proposte di pace a Napoleone.  Lo fece
    perfino il 13 novembre 1805,  subito  dopo  la  presa  di  Vienna;  ma
    naturalmente senza alcun esito.
    N.  55.  Jean Lannes (1769-1809),  duca di Montebello e maresciallo di
    Francia.  Fece la campagna d'Egitto e partecipò al colpo di stato  del
    18 brumaio. Si distinse a Montebello e a Marengo, e nel 1809 conquistò
    Saragozza.  Fu ferito mortalmente alla battaglia di Essling, villaggio
    presso Vienna,  celebre per una sanguinosa battaglia tra  Austriaci  e
    Francesi.
    N. 56. Augustin Belliard (1769-1828), generale francese, capo di stato
    maggiore di Dumouriez e destituito dopo la morte di lui, ricominciò la
    carriera come volontario. Partecipò alla campagna d'Italia, d'Egitto e
    dell'Impero. Servì il suo paese come uomo politico e diplomatico anche
    sotto Luigi Diciottesimo e Luigi Filippo.
    N.  68.  E' il più antico condensatore elettrostatico. Il prototipo fu
    costruito nel 1746 da tre studiosi di Leida.
    N.  69.  Franz von Weirother (1754-1807),  teorico militare e Capo  di
    Stato maggiore dell'esercito austriaco.
    N.  70.  Fëdor  Fëdorovic',  conte di Bukshevden (1750-1811) esonerato
    dallo zar  Paolo  Primo,  fu  richiamato  da  Alessandro  Primo  dalla
    Germania   dove   si  era  rifugiato.   Partecipò  alla  battaglia  di
    Austerlitz.
    N. 72. Specie di polentina di grano bollito in acqua o latte.
    N. 76.  Jean Léonard Francois Lemarrois (1776-1836) generale francese,
    aiutante di campo di Napoleone.
    N. 77. Tolone: com'è noto, fu proprio nell'assedio di questa città che
    Napoleone,  in  qualità  di  capitano  di  artiglieria,  ebbe  modo di
    distinguersi. Tolone,  consegnata dai monarchici francesi a una flotta
    anglo-spagnola nell'aprile 1973,  venne riconquistata dai repubblicani
    rivoluzionari il 19 dicembre 1793.
    N. 78. Lungo mantello di panno simile al feltro.
    N. 80. La corretta espressione francese è "mon prince",  mio principe,
    senza "monsieur".
    N.  81.  Fu  questo  l'attacco  di  cui  Thiers scrive: "Les Russes se
    conduisirent vaillamment et,  chose rare à  la  guerre,  on  vit  deux
    masses  d'infanterie  marcher  résolument  l'une contre l'autre,  sans
    qu'aucune des deux cède avant d'etre abordée" (I Russi si comportarono
    valorosamente e, cosa rara in guerra,  si videro due masse di fanteria
    affrontarsi  risolutamente,  senza che nessuna delle due cedesse prima
    di venire attaccata),  e Napoleone,  all'isola di  Sant'Elena,  disse:
    "Quelques  bataillons  russes  montrèrent  de  l'intrépidité"  (Alcuni
    battaglioni  russi  si   mostrarano   veramente   coraggiosi).   (Nota
    dell'autore).
    N. 82. Vecchia misura corrispondente a chilogrammi 16,38.
    N. 83. Casa di contadini costruita per lo più in legno.





    GUERRA E PACE di Lev Nicoàevic Tolstòj.


    LIBRO PRIMO.

    PARTE TERZA.


    CAPITOLO 1.

    Il  principe  Vassilij  non  meditava  mai a lungo sui suoi progetti e
    ancor meno pensava di far del male  al  suo  prossimo  per  trarne  un
    vantaggio qualsiasi.  Era soltanto un uomo di mondo che,  avendo avuto
    molto successo in società, si era a tale successo assuefatto.  Secondo
    le   circostanze   e   i   suoi  incontri  con  il  prossimo,   andava
    incessantemente elaborando entro di sé piani e progetti  di  cui  egli
    stesso  non  si  rendeva  esattamente  conto,  ma  che costituivano il
    principale interesse della sua vita.  Non si trattava mai di uno o due
    progetti soltanto,  ma di diecine, alcuni dei quali gli si abbozzavano
    appena nella mente,  altri si realizzavano,  altri finivano nel nulla.
    Per esempio,  egli non diceva mai a se stesso: "Quell'uomo ora è molto
    potente;  io devo conquistarne la fiducia e l'amicizia  e,  per  mezzo
    suo,  ottenere  un  sussidio",  e  nemmeno si diceva: "Ecco,  Pierre è
    diventato ricco;  bisogna che mi dia dattorno per fargli  sposare  mia
    figlia  e  prendere  in  prestito  da  lui i quarantamila rubli che mi
    occorrono",  ma nel momento stesso in cui  si  imbatteva  in  un  uomo
    influente,  il  suo  istinto gli diceva che quell'uomo poteva essergli
    utile;  allora il principe Vassilij gli si  avvicinava  e  alla  prima
    occasione,   senza  premeditazione,  per  puro  istinto,  lo  adulava,
    diventava suo amico e gli diceva quello che occorreva dire.
    A Mosca,  Pierre si trovò a contatto con il principe Vassilij  che  si
    adoperò  per  farlo  nominare gentiluomo di camera,  titolo che allora
    equivaleva al grado di consigliere di stato, e insisté per portare con
    sé il giovane a Pietroburgo e per indurlo a stabilirsi  da  lui.  Come
    per  caso,  e  nello  stesso  tempo con la sicurezza assoluta che così
    dovesse essere, il principe Vassilij si adoperava in ogni modo per far
    sì che Pierre sposasse sua figlia.  Se il principe avesse preparato in
    anticipo  i suoi piani,  non avrebbe potuto avere tanta naturalezza di
    modi,  tanta semplicità e familiarità nei suoi rapporti con le persone
    di condizione sociale superiore o inferiore alla sua.  Ma c'era un non
    so che per cui si sentiva sempre attratto dagli uomini  più  ricchi  e
    più  forti  di  lui,  ed  egli aveva il dono rarissimo di cogliere con
    precisione il momento in cui doveva e poteva approfittarne.
    Pierre, diventato all'improvviso ricchissimo e conte Bezuchov, dopo la
    solitudine e  la  spensieratezza  di  prima,  si  sentì  a  tal  punto
    attorniato  di gente e talmente occupato che soltanto a letto riusciva
    a rimanere solo con se stesso.  Doveva firmare documenti,  presentarsi
    in uffici pubblici, della cui importanza non aveva alcuna idea, doveva
    interrogare  su  mille  cose il suo amministratore,  recarsi nelle sue
    proprietà vicino a Mosca e ricevere una quantità di persone che  prima
    non  volevano neanche sapere che egli esistesse e che ora si sarebbero
    afflitte e offese se egli non avesse voluto vederle.  Queste  svariate
    persone    -    uomini d'affari,  parenti,  conoscenti  -  erano tutte
    ugualmente ben disposte e affettuose verso il giovane erede e tutte si
    mostravano con ogni evidenza  indiscutibilmente  convinte  delle  alte
    qualità di Pierre. Egli udiva di continuo frasi di questo genere: "Con
    la  vostra eccezionale bontà",  oppure "Dato il vostro buon cuore",  o
    anche "Voi,  conte,  che siete tanto onesto" e ancora: "Se egli  fosse
    intelligente  come  voi"  e  via di questo passo,  cosicché cominciava
    davvero a credere alla propria  straordinaria  bontà  e  alla  propria
    eccezionale intelligenza tanto più che, nell'intimo del suo cuore, gli
    era sempre parso di essere davvero molto buono e intelligente. Persino
    le persone,  un tempo malevole e ostili,  erano diventate affettuose e
    tenere verso di lui. La principessa più anziana, quella rabbiosa,  dal
    busto  troppo  lungo  e  dai  capelli  lisci come una bambola,  dopo i
    funerali era entrata in camera di Pierre.  Con gli occhi bassi e rossa
    in  viso,  gli aveva detto di deplorare vivamente i malintesi avvenuti
    tra di loro e di non sentirsi in diritto  di  chiedergli  cosa  alcuna
    oltre al permesso,  dopo la sventura che l'aveva colpita,  di rimanere
    ancora per qualche settimana nella casa che amava tanto e nella  quale
    si  era  tanto  sacrificata.  Nel  pronunziare queste parole non seppe
    frenarsi  e  scoppiò  in  pianto.   Sconvolto  dal  fatto  che  quella
    principessa-statua  avesse potuto mutare a quel modo,  Pierre le aveva
    preso una mano e le aveva chiesto scusa,  senza sapere bene lui stesso
    per  che  cosa.  Da quel giorno la principessa incominciò a lavorare a
    maglia una sciarpa di lana per Pierre e divenne nei suoi riguardi  una
    donna completamente diversa.
    - Devi farlo per lei,  "mon cher";  pensa che ella ha sofferto molto a
    causa del povero defunto!  -  gli disse il principe Vassilij, dandogli
    da firmare una certa carta in favore della principessina.
    Il  principe  Vassilij  aveva  deciso  che  fosse  opportuno   gettare
    quell'osso    -    un  assegno  di  trentamila  rubli   -  alla povera
    principessina,  perché non le potesse venire in mente di parlare della
    partecipazione di lui,  il principe,  nella faccenda del portafoglio a
    mosaico.  Pierre firmò l'assegno e da  quel  giorno  la  principessina
    divenne  ancora  più buona.  Anche le sorelle cominciarono a mostrarsi
    più  affettuose  verso  l'erede;  e  soprattutto  la  minore,  la  più
    graziosa,  quella con il neo, spesso turbava Pierre con i suoi sorrisi
    e il suo confondersi quando lo vedeva.
    A Pierre sembrava naturale che tutti gli volessero bene e gli  sarebbe
    parso  così strano che qualcuno gli fosse ostile da non poter dubitare
    della sincerità delle persone che lo attorniavano.  Inoltre non  aveva
    tempo  di  porsi delle domande sulla sincerità o l'ipocrisia di quella
    gente.  Non aveva mai tempo per nulla e si sentiva sempre in uno stato
    di ebbrezza placida e gaia.  Si rendeva conto di trovarsi al centro di
    un importante movimento generale;  sentiva che  tutti  si  aspettavano
    qualcosa  da lui e che,  se non avesse fatto questo qualcosa,  avrebbe
    rattristato molte persone privandole delle loro speranze; e si rendeva
    anche conto che,  se avesse fatto questa  o  quell'altra  cosa,  tutto
    sarebbe andato bene. Perciò faceva quello che si esigeva da lui, anche
    se quel "bene" rimaneva sempre e soltanto un'attesa...
    In quel primo tempo, chi si occupò più di tutti degli affari di Pierre
    e di Pierre stesso, era stato il principe Vassilij. Questi, dal giorno
    della  morte del conte Bezuchov,  non si era più staccato dal giovane.
    Il  principe  Vassilij  aveva  l'aria   dell'uomo   straordinariamente
    occupato dagli affari,  stanco, oppresso, il quale tuttavia non poteva
    abbandonare in balia della sorte  e  degli  imbroglioni  quel  giovane
    inesperto,  figlio, "après tout" [1. dopo tutto], di un suo caro amico
    e possessore di una così enorme ricchezza.  Nei pochi giorni che passò
    a Mosca,  dopo la morte del conte Bezuchov,  spesso mandava a chiamare
    Pierre o si recava personalmente da lui per elencargli tutto  ciò  che
    doveva  fare,  con  un  tale tono di stanchezza e di sicurezza insieme
    come se ogni volta dicesse:
    "Vous savez que je suis accablé d'affaires et que  ce  n'est  que  par
    pure  charité que je m'occupe de vous,  et puis vous savez bien que ce
    que le vous propose est la seule chose faisable" [2.  "Voi sapete  che
    sono  oberato  dagli affari e che solo per carità mi occupo di voi,  e
    inoltre sapete benissimo che ciò che vi propongo  è  l'unica  cosa  da
    farsi".].
    -  Dunque,  amico  mio,  domani  finalmente partiremo  -  gli disse un
    giorno,  socchiudendo gli occhi,  tastandogli con le dita il gomito  e
    parlandogli come se si trattasse di una cosa già combinata tra di loro
    da molto tempo e ormai immutabilmente decisa.  -  Domani finalmente si
    parte,  e io ti darò un posto nella mia carrozza. Sono molto contento.
    Qui l'essenziale è fatto.  Io sarei dovuto essere partito da un pezzo.
    Guarda qui che cosa ho ricevuto dal cancelliere.  Gli avevo parlato di
    te,  ed eccoti ora iscritto al corpo diplomatico e nominato gentiluomo
    di camera. Adesso la carriera diplomatica ti è aperta.
    Nonostante  l'espressione  accentuata  di  stanchezza  e  di  fermezza
    insieme con cui erano state pronunziate  queste  parole,  Pierre,  che
    aveva  meditato  così  a  lungo  sulla carriera da scegliere,  avrebbe
    voluto ribattere qualche cosa. Ma il principe Vassilij lo prevenne con
    quella sua voce bassa e turbata  che  escludeva  ogni  possibilità  di
    interrompere il suo discorso e della quale si serviva quando giudicava
    necessario convincere qualcuno.
    - "Mais,  mon cher", io l'ho fatto anche per me, per la mia coscienza,
    e non devi quindi ringraziarmi.  Nessuno mai si lagna di essere troppo
    amato;  d'altronde,  tu sei libero e puoi rinunziarvi anche domani. Ma
    deciderai tu stesso a Pietroburgo.  Ed è ormai tempo che ti  allontani
    da  tanti  ricordi  dolorosi.   -  E il principe Vassilij sospirò.   -
    Così è,  così è,  anima  mia.  Il  mio  cameriere  partirà  nella  tua
    carrozza.  Ah,  ecco,  quasi  me ne dimenticavo  -  aggiunse ancora il
    principe Vassilij:  -  tu sai, "mon cher", che io avevo certi conti da
    aggiustare con il defunto;  così mi trattengo ciò che ho riscosso ieri
    dalla  proprietà  di Rjazàn.  Tu non ne hai bisogno.  Poi regoleremo i
    conti...
    Quello che il principe Vassilij aveva  "riscosso  dalla  proprietà  di
    Rjazàn"  e che aveva trattenuto per sé ammontava ad alcune migliaia di
    rubli di tributo dei servi della gleba...
    Anche a Pietroburgo,  come a Mosca,  un'atmosfera di  tenera  amicizia
    avvolse Pierre.  Egli non poté rifiutare il posto,  o meglio il titolo
    (in realtà non faceva nulla) che gli aveva fatto ottenere il  principe
    Vassilij,  e  le  conoscenze,  gli  inviti,  le occupazioni di società
    furono tante che, ancor più che a Mosca, Pierre provava una sensazione
    di stordimento e di fretta e, insieme, quella di un bene impreciso che
    pareva sempre vicino ma che ancora non si manifestava.
    Del gruppo dei suoi  amici  scapoli  molti  non  si  trovavano  più  a
    Pietroburgo.  La Guardia era partita per la guerra, Dòlochov era stato
    degradato,  Anatolij prestava servizio in una città di  provincia,  il
    principe Andréj si trovava all'estero e pertanto Pierre non poteva più
    trascorrere  le  notti  come  un tempo e come gli piaceva,  né sfogare
    qualche volta l'animo suo nelle affettuose conversazioni con un  amico
    più  anziano  e  stimato.  Tutto il suo tempo era occupato dai pranzi,
    dalle feste di ballo, specialmente in casa del principe Vassilij, dove
    in compagnia della grassa principessa, sua moglie,  e della bellissima
    Elen, trascorreva le sue serate.
    Anna  Pàvlovna Scerer,  come tutti gli altri,  aveva mostrato a Pierre
    quale mutamento era avvenuto nella buona società verso di lui.
    Un tempo,  Pierre,  in presenza di Anna Pàvlovna,  aveva la sensazione
    che tutto ciò che diceva fosse sconveniente, inopportuno, senza tatto,
    che  certi discorsi,  che giudicava saggi allorché li formulava dentro
    di sé,  diventassero sciocchi non  appena  li  faceva  ad  alta  voce,
    mentre,  invece, le frasi più stupide di Ippolìt diventavano spiritose
    e piacevoli. Ora, al contrario, qualsiasi cosa egli dicesse,  riusciva
    "charmant". Se anche Anna Pàvlovna non lo dichiarava apertamente, egli
    capiva  che  ella  aveva voglia di dirlo e che si tratteneva dal farlo
    unicamente per un riguardo alla modestia di lui.
    Al principio dell'inverno 1805-1806 Pierre ricevette da Anna  Pàvlovna
    il  consueto  bigliettino  rosa d'invito al quale ella aveva aggiunto:
    "Vous trouverez chez moi la belle Hélène,  qu'on ne se lasse jamais de
    voir" [3.  "Troverete in casa mia la bella Elen,  che non ci si stanca
    mai di ammirare].
    Leggendo queste parole, Pierre sentì per la prima volta che tra lui ed
    Elen si era creato un certo legame riconosciuto  da  tutti,  e  questo
    pensiero,  pur  sgomentandolo  un  poco come se costituisse per lui un
    obbligo che non poteva mantenere,  gli piacque nello stesso tempo come
    una supposizione divertente.
    Quella serata da Anna Pàvlovna non era dissimile dalla prima; soltanto
    la novità che ella offriva ai suoi ospiti non era più Mortemart, ma un
    diplomatico  arrivato da Berlino che portava i particolari più recenti
    sul soggiorno dell'imperatore Aleksàndr a Potsdam e sul giuramento dei
    due amici di difendere,  con una  indissolubile  alleanza,  la  giusta
    causa contro il nemico del genere umano.  Pierre venne accolto da Anna
    Pàvlovna con una sfumatura di tristezza che evidentemente si  riferiva
    alla  recente  perdita  subita dal giovane,  cioè alla morte del conte
    Bezuchov (tutti si ritenevano sempre in dovere  di  convincere  Pierre
    del  suo  profondo  dolore per la morte del padre,  che egli non aveva
    quasi conosciuto) e tale tristezza era assolutamente uguale  a  quella
    tristezza  che la stessa Anna Pàvlovna ostentava quando le capitava di
    nominare l'augusta imperatrice Màrija Fëdorovna.  Pierre ne  fu  molto
    lusingato.  Anna Pàvlovna aveva disposto nel salotto i vari gruppi con
    la sua consueta abilità.  Il gruppo principale,  di cui facevano parte
    il principe Vassilij e i generali, ebbe il privilegio di accogliere il
    diplomatico;  un  altro  era  raccolto  intorno  alla tavola su cui si
    serviva il  tè:  Pierre  avrebbe  voluto  unirsi  al  primo,  ma  Anna
    Pàvlovna,  la  quale  si  trovava  nello  stato  di  eccitazione di un
    condottiero sul campo di battaglia,  preso da migliaia di idee nuove e
    luminose che ha a stento il tempo di realizzare, non appena ebbe visto
    Pierre gli toccò con un dito la manica:
    - "Attendez, j'ai des vues sur vous pour ce soir"  -  e intanto guardò
    Elen e sorrise.   -  "Ma bonne Hélène",  -  soggiunse  -  "il faut que
    vous soyez charitable pour ma pauvre tante,  qui a une adoration  pour
    vous.  Allez lui tenir compagnie pour dix minutes" [4.  Aspettate,  ho
    delle mire su di voi per questa sera...  Mia cara  Elen,  bisogna  che
    abbiate  un  po'  di carità per la mia povera zia,  che ha per voi una
    vera adorazione. Fatele compagnia per dieci minuti.]. E, perché non vi
    dobbiate annoiare troppo,  eccovi il  vostro  amabile  conte  che  non
    rifiuterà di seguirvi.
    La  bellissima  si  diresse  verso la zia,  ma Anna Pàvlovna trattenne
    ancora  Pierre  presso  di  sé,   come  se  dovesse  dargli  un'ultima
    indispensabile indicazione.
    -  Non  è vero che è incantevole?   -  disse al giovane,  indicando la
    bella fanciulla che si allontanava con andatura  maestosa.    -    "Et
    quelle  tenue!" [5.  E che portamento!].  Per una ragazza così giovane
    quale tatto,  quale capacità di comportarsi!  Tutto ciò le  viene  dal
    cuore!  Felice l'uomo al quale essa apparterrà! Con lei accanto, anche
    il meno mondano dei mariti giungerà,  sia pure  suo  malgrado,  a  una
    posizione  brillantissima:  Non vi pare?  Volevo soltanto conoscere la
    vostra opinione...  -  e Anna Pàvlovna lasciò Pierre.
    Pierre aveva risposto in tutta sincerità ad Anna Pàvlovna,  di  essere
    d'accordo  con  lei  circa  il  contegno  di Elen in società.  Se egli
    qualche volta pensava alla fanciulla,  ne riconosceva senza fatica  la
    bellezza  e  l'intelligenza  calma  ed  eccezionale  di cui dava prova
    restandosene dignitosamente silenziosa in società.
    La zia accolse nel suo  cantuccio  i  due  giovani,  ma  pareva  voler
    nascondere la propria adorazione per Elen per manifestare piuttosto la
    sua  paura  per  la  nipote  Anna Pàvlovna.  Guardava verso di lei con
    l'aria  di  domandarle  che  cosa   dovesse   fare   con   quei   due.
    Allontanandosi  da  loro,  Anna Pàvlovna toccò di nuovo con il dito la
    manica di Pierre e gli disse:
    - "J'espère que vous ne direz plus qu'on s'ennuie chez moi" [6.  Spero
    che  non  direte  più  che  in  casa  mia ci si annoia]  - e volse uno
    sguardo ad Elen.
    La fanciulla sorrise con un'espressione che pareva dire che  ella  non
    ammetteva  la possibilità che qualcuno potesse vederla senza andare in
    estasi. La zia tossì,  ingoiò la saliva e dichiarò in francese ad Elen
    di essere lietissima di vederla; poi si volse a Pierre con il medesimo
    saluto  e  la medesima espressione del viso.  Durante la conversazione
    noiosa e zoppicante,  la fanciulla guardava Pierre e gli sorrideva con
    quel suo luminoso, affascinante sorriso che aveva per tutti. Ma Pierre
    era  ormai abituato a quel sorriso che gli diceva così poco,  e non vi
    badò affatto.  La zia parlava intanto della collezione di  tabacchiere
    del  defunto  conte  Bezuchov e mostrava la propria.  La principessina
    Elen chiese di osservare meglio il  ritratto  del  marito  della  zia,
    dipinto sul coperchio.
    -  Deve  essere  un lavoro di Vinesse  -  disse Pierre,  ricordando un
    famoso miniaturista e, chinandosi sulla tavola per prendere in mano la
    tabacchiera,  prestò nello stesso tempo orecchio ai  discorsi  che  si
    svolgevano all'altro tavolo.
    Si alzò per fare il giro, ma la zia gli porse la tabacchiera dietro le
    spalle  di  Elen,  la quale si abbassò un poco in avanti affinché essa
    potesse far passare il braccio e si guardò attorno,  sorridendo.  Come
    sempre ai ricevimenti e in ossequio alla moda del tempo,  indossava un
    abito molto scollato davanti e dietro.  Il busto di lei,  che a Pierre
    era  sempre  parso  di  marmo,  venne a trovarsi così vicino a lui che
    involontariamente egli colse con i suoi occhi miopi  il  fascino  vivo
    delle  spalle  e del collo,  così presso le sue labbra che gli sarebbe
    bastato chinarsi ancora un poco per  sfiorarli.  Pierre  avvertiva  il
    tepore  di  quel corpo,  la dolcezza del profumo che esso emanava,  lo
    scricchiolio delle stecche del busto a ogni movimento della fanciulla.
    Non vedeva più, ora,  una bellezza marmorea che formava un tutto unico
    con  il  vestito,  ma  vedeva e sentiva l'incanto di quel corpo appena
    coperto dall'abito. E, dopo averla vista e sentita così una volta, non
    fu più in grado di vederla diversamente,  così come non  possiamo  più
    tornare all'inganno dopo che esso ci sia stato chiarito.
    "Non  vi eravate dunque ancora accorto di quanto sono bella?",  pareva
    dirgli Elen. "Non vi siete accorto che sono una donna? Già, una donna,
    che potrebbe appartenere a chiunque,  anche  a  voi",  diceva  il  suo
    sguardo.  E in quel preciso momento Pierre ebbe la sensazione che Elen
    non soltanto poteva,  ma doveva diventare sua moglie e che non  poteva
    essere diversamente.
    In  quel  momento  lo  seppe  con la stessa certezza con cui l'avrebbe
    saputo se si fosse trovato con lei davanti  all'altare.  Come  sarebbe
    avvenuto?  Quando? Lo ignorava; non sapeva neppure se sarebbe stato un
    bene (sentiva anzi, chissà perché, che sarebbe stato un male),  ma era
    certo che ciò sarebbe avvenuto.
    Abbassò  gli  occhi,  li rialzò di nuovo e avrebbe voluto continuare a
    vedere Elen come una bella donna lontana da lui e a lui estranea, come
    era stato per il passato, ma non ci riusciva più.  Non ci riusciva più
    come  uno che,  guardando attraverso la nebbia un'erba selvatica nella
    steppa, la creda un albero e poi,  resosi conto che si tratta di erba,
    non può più crederlo un albero.  Elen gli era terribilmente vicino, lo
    aveva ormai in suo potere.  E tra loro due non  esistevano  più  altri
    ostacoli all'infuori della loro stessa volontà.
    - "Bon,  je vous laisse dans votre petit coin. Je vois que vous y êtes
    très bien" [7. Bene, vi lascio nel vostro angolino.  Vedo che ci state
    a meraviglia]  -  risonò la voce di Anna Pàvlovna.
    E  Pierre,  spaventato,  cercando  di  rammentare  se  avesse compiuto
    qualcosa di sconveniente, si guardò attorno, arrossendo.  Gli sembrava
    che tutti sapessero già quello che gli era accaduto.
    Poco dopo,  quando si avvicinò al gruppo principale, Anna Pàvlovna gli
    disse:
    - "On dit que vous embellissez votre maison de Pétersbourg"  -    (Era
    vero;   l'architetto   aveva   affermato  che  occorrevano  lavori  di
    abbellimento  e  Pierre,  senza  neppure  sapere  il  perché,   faceva
    restaurare la sua immensa casa di Pietroburgo).   -  "C'est bien, mais
    ne déménagez pas de chez le prince Basile.  Il est bon d'avoir un  ami
    comme le prince"  -  aggiunse,  rivolgendo un sorriso al principe.   -
    "J'en sais quelque  chose.  N'est-ce  pas?"  [8.  Si  dice  che  state
    rimodernando  la vostra casa di Pietroburgo.  (...) Fate bene,  ma non
    lasciate la casa del principe Vassilij.  E' una buona  cosa  avere  un
    amico  come lui.  (...) Io ne so qualcosa,  non è vero?].  E voi siete
    ancora  così  giovane,  avete  ancora  bisogno  di  consigli!  Non  vi
    dispiaccia  se  abuso  dei  miei  diritti di persona anziana...   -  E
    tacque,  come fanno sempre  le  donne  aspettando  che  si  dica  loro
    qualcosa  dopo  che  esse  hanno  accennato  alla loro età.   -  Ma se
    prendete moglie,  allora è tutt'altra cosa...   -    E  Anna  Pàvlovna
    avvolse  i  due  giovani  in  uno  sguardo  significativo.  Pierre non
    guardava Elen ed Elen non guardava lui,  eppure la sentiva sempre così
    terribilmente vicina. Mormorò qualche cosa e arrossì.
    Ritornato a casa,  Pierre non riusciva a prender sonno, pensando a ciò
    che gli era successo.  Ma che cosa gli era successo,  infine?  Niente!
    Aveva soltanto capito che quella donna,  conosciuta sin dall'infanzia,
    e della quale,  quando gli si diceva  che  era  una  bellezza,  soleva
    distrattamente rispondere: "Sì, è bella", poteva appartenergli.
    "Ma è una sciocca, ho detto io stesso che è una sciocca" pensava. "C'è
    qualcosa di non bello nel sentimento che ha destato in me, qualcosa di
    proibito. Mi hanno raccontato che suo fratello Anatolij era innamorato
    di  lei e lei di lui,  che ne seguì tutta una deplorevole storia e che
    per questo Anatolij fu  fatto  allontanare.  L'altro  suo  fratello  è
    Ippolìt...  Suo padre è il principe Vassilij... No, non è una cosa che
    vada bene!", pensava; ma proprio mentre faceva questi ragionamenti che
    restavano campati per aria,  sorrideva e si rendeva conto che un'altra
    serie  di  ragionamenti  stava  seguendo  i primi,  e cioè,  mentre si
    confessava la nullità di Elen,  sognava che sarebbe  potuta  diventare
    sua  moglie,  amarla,  ed essere tutta diversa da quella che sembrava;
    sognava che tutto ciò che egli aveva pensato e  sentito  dire  di  lei
    poteva  anche  non  essere vero.  E di nuovo non la vedeva più come la
    figlia del principe Vassilij,  ma vedeva tutto il  suo  corpo  coperto
    soltanto  dall'abito grigio.  "Ma perché mai una simile idea è passata
    per il mio cervello?".  E  ancora  una  volta  si  ripeteva  che  quel
    matrimonio  era  una  cosa  impossibile,  una  cosa  disonesta  contro
    natura...  Ricordò le parole e lo sguardo di Anna Pàvlovna quando  gli
    aveva  accennato alla casa,  ricordò le mille allusioni del principe e
    di altri e fu preso, infine, dal terrore di essersi ormai impegnato in
    qualche modo a un'azione che evidentemente era riprovevole e che  egli
    non  doveva  compiere.  Ma  nel  momento  stesso in cui esprimeva a se
    stesso questa decisione,  in  un  altro  cantuccio  della  sua  anima,
    sorgeva l'immagine di lei in tutta la sua femminile bellezza.


    CAPITOLO 2.

    Nel  novembre del 1805,  il principe Vassilij doveva recarsi a fare un
    giro  di  ispezione  in  quattro  governatorati.   Si  era   procurato
    quell'incarico per cogliere nel tempo stesso l'occasione di visitare i
    suoi  poderi  in  rovina e,  dopo aver preso con sé il figlio Anatolij
    (nella cittadina dove era  di  guarnigione),  di  recarsi  con  lui  a
    visitare  il  principe  Nikolàj  Andréevic' Bolkonskij,  allo scopo di
    concludere il matrimonio di Anatolij con la figliuola di quel  vecchio
    ricchissimo.  Ma  prima  di  partire e di cercare di realizzare questi
    nuovi progetti,  il principe Vassilij aveva  bisogno  di  definire  la
    questione  con  Pierre  il  quale,  è  vero,  in  quegli  ultimi tempi
    trascorreva intere giornate  in  casa  (ossia  dal  principe  Vassilij
    presso  il  quale  alloggiava)  e,  pur essendo,  in presenza di Elen,
    bizzarro,  turbato,  sciocco (come dev'essere un innamorato),  non  si
    decideva ancora a fare la domanda di matrimonio.
    "Tout  ca  est  bel  et bon,  mais il faut que ca finisse!" [9.  Tutto
    questo è bello e buono, ma è ora che finisca!] si disse una mattina il
    principe Vassilij con un sospiro di tristezza,  nel rendersi conto che
    Pierre, che pure aveva molti obblighi con lui (pazienza, che Cristo lo
    protegga!),   in   quella  faccenda  non  si  comportava  molto  bene.
    "Gioventù...  leggerezza...  be' siamo d'accordo",  pensò il  principe
    Vassilij,  compiacendosi della propria indulgente bontà, "mais il faut
    que ca finisse!  Posdomani è  l'onomastico  di  Lëlin  (10),  inviterò
    qualcuno e,  se egli non capirà quello che deve fare,  ci penserò io a
    farglielo capire. Sì, ci penserò io. Sono il padre!".
    Nel mese e mezzo trascorso dall'ultimo ricevimento  in  casa  di  Anna
    Pàvlovna  e  dopo quella notte inquieta e insonne,  nella quale Pierre
    aveva deciso che sposare Elen sarebbe stata una sventura,  che  doveva
    evitare  partendo,  non  aveva  saputo  tuttavia  lasciare la casa del
    principe e sentiva con terrore che ogni giorno di più egli, agli occhi
    della gente,  si legava a Elen;  sentiva che gli era ormai impossibile
    tornare  a  considerarla  come  prima,  che  non  aveva  la  forza  di
    allontanarsi e che,  per quanto terribile fosse,  avrebbe dovuto unire
    il  proprio  destino  a  quello  della fanciulla.  Forse poteva ancora
    salvarsi,  ma non passava  giorno  senza  che  in  casa  del  principe
    Vassilij  (il  quale  riceveva  piuttosto  raramente)  non  ci fossero
    ricevimenti ai quali Pierre era obbligato a partecipare se non  voleva
    rovinare il piacere generale e deludere l'attesa di tutti. Il principe
    Vassilij,  nei pochi momenti in cui si trovava in casa, quando passava
    accanto a Pierre gli tirava  la  mano  verso  il  basso,  gli  offriva
    distrattamente  la  guancia  rasata  e  rugosa da baciare e diceva: "A
    domani" oppure: "Vieni a pranzo,  se  no,  non  ti  vedo  mai"  oppure
    ancora:  "E' per te che resto" e via di seguito.  E benché il principe
    Vassilij quando restava per Pierre (così affermava)  non  gli  dicesse
    nemmeno  una  parola,  Pierre non aveva il coraggio di deludere la sua
    aspettativa.  Ogni giorno si ripeteva la stessa cosa: "Devo una  buona
    volta capirla, devo rendermi conto di quello che è. Mi sbagliavo prima
    o mi sbaglio adesso?  No, non è una sciocca; è una ragazza stupenda!",
    si  diceva  talvolta.   "Non  commette  mai  errori,   non  dice   mai
    sciocchezze.  Parla  poco,  ma  quello  che  dice  è sempre semplice e
    chiaro: dunque non è una sciocca.  Non si è mai turbata e non si turba
    mai:  dunque  non  è  una  donna  corrotta!".  Spesso  gli accadeva di
    iniziare con lei una conversazione,  di pensare ad alta voce,  e  ogni
    volta  ella  gli  rispondeva  o  con  una  osservazione breve ma assai
    sensata,  che dimostrava come l'argomento non la interessasse,  oppure
    con un sorriso silenzioso e uno sguardo che dicevano a Pierre,  meglio
    di qualsiasi altra cosa,  la sua superiorità.  E aveva sempre  ragione
    considerando  tutti  i ragionamenti una sciocchezza a paragone di quel
    suo incantevole sorriso.
    Elen gli si rivolgeva sempre con un sorriso gioioso, pieno di fiducia,
    riservato  unicamente  a  lui,   nel  quale  c'era  qualcosa  di   più
    significativo  di  quanto non vi fosse nel consueto sorriso che sempre
    illuminava il suo volto.  Pierre sapeva come  tutti  aspettassero  che
    lui,  finalmente,  dicesse una parola,  che varcasse una certa linea e
    sapeva anche che presto o tardi l'avrebbe varcata;  ma una  specie  di
    terrore   incomprensibile  lo  afferrava  al  solo  pensiero  di  quel
    gravissimo passo. Mille volte in quelle sei settimane durante le quali
    si era sentito sempre più trascinato  verso  quell'abisso  spaventoso,
    Pierre  aveva  detto  a  se  stesso:  "Ma  che è mai questo?  Ci vuole
    decisione! E non ne ho, forse?".
    Voleva decidersi,  ma sentiva con sgomento che in quell'occasione  gli
    mancava la risolutezza di cui si sapeva dotato e che,  effettivamente,
    faceva parte del suo carattere.  Pierre apparteneva a quel  numero  di
    persone  che  sono  forti  soltanto  quando si sentono assolutamente a
    posto con la coscienza.  Ma  dal  giorno  in  cui,  in  casa  di  Anna
    Pàvlovna,  il  desiderio  si  era impadronito di lui mentre si chinava
    verso Elen per osservare la tabacchiera,  un  inconsapevole  senso  di
    colpa paralizzava la sua capacità di decisione.
    Nel  giorno  dell'onomastico  di  Elen,  in casa del principe Vassilij
    cenavano alcuni tra gli amici più intimi e i parenti  più  stretti.  A
    tutti  costoro si era fatto capire che in quel giorno doveva decidersi
    la sorte della festeggiata.  Gli ospiti erano  raccolti  attorno  alla
    tavola.  La principessa Kuràgina,  una donna dall'aspetto maestoso che
    un tempo era stata molto bella, aveva preso posto a capo tavola.  Alla
    sua destra e alla sua sinistra sedevano gli ospiti di più riguardo: un
    vecchio  generale,  sua moglie,  e Anna Pàvlovna;  all'estremità della
    tavola le persone più giovani,  gli ospiti meno importanti e la  gente
    di  casa  tra  cui  Pierre  ed  Elen vicini.  Il principe Vassilij non
    cenava,  e passeggiava attorno alla tavola in una  lieta  disposizione
    d'animo.  Di  tanto  in  tanto,  si sedeva accanto all'uno o all'altro
    degli invitati, a ognuno dei quali rivolgeva distrattamente una parola
    gentile,  fuorché a Pierre e ad Elen,  dei quali  pareva  ignorare  la
    presenza.  Il  principe  Vassilij  comunicava brio a tutti quanti.  Le
    candele di  cera  diffondevano  una  vivida  luce,  l'argenteria  e  i
    cristalli  brillavano,  i  gioielli  delle  signore scintillavano come
    l'oro e l'argento delle spalline degli ufficiali.  Attorno  al  tavolo
    giravano  i  servitori  in  livrea rossa;  tintinnavano i coltelli,  i
    bicchieri,  i piatti e si udiva il brusio animato delle conversazioni.
    A  un'estremità  della  tavola  si  sentiva un vecchio ciambellano che
    giurava amore appassionato a una vecchia baronessa e le sonore  risate
    della  dama;  all'altra  estremità  si  parlava dell'insuccesso di una
    certa Màrija Viktòrovna,  mentre al centro il  principe  Vassilij,  il
    quale  aveva  riunito  attorno  a  sé  alcuni ascoltatori,  sorridendo
    scherzosamente  descriveva  alle  dame  l'ultima  seduta,   quella  di
    mercoledì,   al  Consiglio  di  stato,   durante  la  quale  il  nuovo
    governatore  generale  militare   di   Pietroburgo,   Sergéj   Kuzmìc'
    Vjazmìtinov  (11),  aveva  ricevuto e letto il famoso proclama mandato
    dall'imperatore Aleksàndr Pàvlovic' dal suo quartier generale; in quel
    proclama l'imperatore,  rivolgendosi a Sergéj Kuzmìc',  diceva che  da
    ogni  parte  gli giungevano affermazioni di devozione del popolo,  che
    quella di Pietroburgo gli  era  particolarmente  gradita,  che  andava
    orgoglioso  di  essere  a  capo  di una tale nazione e che faceva ogni
    sforzo per esserne degno.  Il proclama cominciava con  queste  parole:
    "Sergéj Kuzmìc'! Da ogni parte ci giungono voci..." eccetera.
    -  Sicché    -    domandò una signora  -  non è andato oltre le parole
    "Sergéj Kuzmìc'".
    - No,  no...  non una parola di più  -  rispose il  principe  Vassilij
    ridendo.    -   "Sergéj Kuzmìc'...  da ogni parte...  da ogni parte...
    Sergéj Kuzmìc'...".  Il povero Vjazmìtinov non aveva  potuto  dire  di
    più.  Parecchie  volte aveva ripreso la lettura,  ma non appena diceva
    "Sergéj" era preso dai singhiozzi... "Kuzmìc'..." e giù lacrime... "da
    ogni parte",  ma il pianto lo soffocava  a  tal  punto  che  non  poté
    proseguire e si dovette, alla fine, pregare un altro che leggesse.
    -  Kuzmìc'...  da  tutte  le  parti...  e giù lacrime...   -  ripeteva
    qualcuno ridendo.
    - Non siate cattivi!   -  disse Anna Pàvlovna,  dall'altra  parte  del
    tavolo,  minacciando con un dito.   -  "C'est un si brave et excellent
    homme notre bon Viasmitinoff..." [12.  E' una così eccellente persona,
    è un tal brav'uomo il nostro Vjazmìtinov!].
    Gli  ospiti ridevano di cuore.  Nei posti d'onore della tavola,  tutti
    parevano molto allegri,  sotto l'influsso delle più diverse  e  vivaci
    disposizioni   d'animo;   soltanto   Pierre  ed  Elen,   seduti  quasi
    all'estremità della tavola,  erano vicini  e  tacevano;  sul  viso  di
    entrambi  raggiava  un  luminoso sorriso,  non certamente provocato da
    Sergéj Kuzmìc';  era un  sorriso  di  turbamento  di  fronte  ai  loro
    sentimenti.  Qualsiasi cosa gli altri dicessero e per quanto potessero
    ridere e scherzare,  per quanto gustassero i cibi e facessero onore ai
    vini  del  Reno,  al  "sauté"  e  al gelato,  per quanto cercassero di
    evitare con lo sguardo quella coppia e volessero apparire indifferenti
    e disattenti, si avvertiva ugualmente,  chissà perché,  dalle occhiate
    loro lanciate di tanto in tanto,  che l'aneddoto di Sergéj Kuzmìc', le
    risate,  l'apprezzamento per i buoni cibi non erano che finzione,  che
    la vera attenzione di tutti era rivolta soltanto a quei due: Pierre ed
    Elen.  Il principe Vassilij metteva in ridicolo i singhiozzi di Sergéj
    Kuzmìc',  ma nello stesso  tempo  lanciava  un'occhiata  alla  figlia;
    mentre rideva,  l'espressione del suo viso pareva dire: "Bene, bene...
    tutto va bene; oggi si decide ogni cosa".  Anna Pàvlovna lo minacciava
    con  il dito a proposito del "notre bon Viasmitinoff",  ma negli occhi
    di lei,  che si erano fuggevolmente  posati  su  Pierre,  il  principe
    Vassilij  aveva  letto le felicitazioni per il suo futuro genero e per
    la fortuna della figlia.  La  vecchia  principessa,  offrendo  con  un
    triste  sospiro  il  vino  alla  sua  vicina  e rivolgendo uno sguardo
    irritato alla figliuola,  pareva dire: "Eh sì,  ormai a noi non rimane
    che accontentarci di bere un po' di vino dolce,  mia cara; ora tocca a
    questa  gioventù  di  essere   così   insolentemente   felice".   "Che
    sciocchezza  vado  raccontando,  come  se  davvero mi interessassero!"
    pensava il diplomatico guardando i visi raggianti dei due  innamorati.
    "Quella e la felicità!".
    Tra  gli  interessi  artificiosi e meschini che univano quel gruppo di
    persone, dominava ora il sentimento semplice dell'attrazione reciproca
    di un uomo e di una donna, due creature giovani e sane Quel sentimento
    umano aveva soffocato tutto il resto e  volteggiava  leggero  su  quel
    fatuo,  vuoto  chiacchierio.  Le  frasi  scherzose non erano realmente
    allegre,  le notizie non offrivano alcun interesse,  l'animazione  non
    era sincera.  E non soltanto gli invitati,  ma persino i domestici che
    servivano a tavola parevano sentire la stessa cosa e  dimenticavano  a
    tratti  le regole del servizio fermandosi a guardare la bella Elen dal
    volto radioso e la grossa faccia agitata e felice di  Pierre.  Persino
    le  candele  parevano  concentrare  la  loro luce soltanto su quei due
    volti felici.
    Pierre sentiva di essere al centro di tutto,  e questa  sensazione  lo
    rallegrava  e  lo  imbarazzava  nello  stesso tempo.  Si trovava nella
    condizione di un uomo immerso profondamente  in  un  suo  lavoro:  non
    vedeva  e  non  sentiva  nulla  chiaramente,  e  soltanto  a  tratti e
    all'improvviso  gli  balenavano  nella  mente   pensieri   isolati   e
    sensazioni diverse.
    "Così tutto è già finito!",  pensava.  "E com'è avvenuto? Così presto!
    Ora so che non per lei sola, non per me solo ma per tutti la cosa deve
    fatalmente  accadere.  Tutti  l'aspettano,   tutti  ne  sono  talmente
    convinti che io non posso,  no,  non posso deluderli. Ma come avverrà?
    Lo ignoro,  ma so che avverrà,  che avverrà  certamente!",  si  diceva
    Pierre,  guardando quelle superbe spalle che splendevano proprio sotto
    i suoi occhi.
    A tratti era preso da un senso di vergogna.  Si sentiva imbarazzato di
    essere,  lui solo,  il centro dell'attenzione generale, di apparire un
    uomo felice agli occhi di tutti, di apparire,  con il suo brutto viso,
    una specie di Paride,  il fortunato possessore di Elen. "Forse succede
    sempre così e così deve essere...", diceva a se stesso.  "E del resto,
    che  cosa  ho  fatto perché le cose prendessero questa piega?  Quale è
    stato l'inizio?  Sono partito da Mosca insieme con  il  principe...  e
    allora  non c'era ancora nulla...  Poi,  perché accettai di essere suo
    ospite?  Cominciai una sera a giocare a carte con lei,  le raccolsi la
    borsetta,  con  lei  feci qualche passeggiata in carrozza.  Ma quando,
    quando è veramente cominciato tutto questo?". Ed ecco,  ora egli stava
    al suo fianco come fidanzato,  la vedeva, sentiva la sua vicinanza, il
    suo respiro,  avvertiva ogni movimento e la  sfolgorante  bellezza  di
    lei.  Poi,  a  un tratto,  gli pareva che non Elen,  ma lui fosse così
    bello e che per questo  tutti  lo  guardavano;  allora,  felice  della
    generale  ammirazione,  sollevava  il petto,  alzava la testa e gioiva
    della propria felicità.  All'improvviso una  voce,  la  voce  nota  di
    qualcuno,  gli dice due volte la stessa cosa. Ma Pierre è così assorto
    che non capisce che cosa si voglia da lui.
    - Ti domando quando hai ricevuto la lettera di Bolkonskij!   -  ripeté
    per  la  terza volta il principe Vassilij.   -  Ma come sei distratto,
    mio caro!
    Il principe Vassilij sorride,  e Pierre vede che tutti sorridono a lui
    e ad Elen.  "Be', visto che lo sapete tutti", dice Pierre a se stesso,
    "ebbene, sì,  è vero",  e anch'egli sorride con il suo dolce infantile
    sorriso, e sorride anche Elen.
    -  Quando  l'hai  ricevuta?  Veniva da Olmütz?   -  ripeté il principe
    Vassilij che pareva aver bisogno di quell'informazione  per  risolvere
    una questione su cui stava discutendo.
    "Ma come si può parlare di simili sciocchezze o anche solo pensarci?",
    dice Pierre a se stesso.
    - Sì, da Olmütz  -  risponde con un sospiro.
    Dopo  cena Pierre seguì gli altri e accompagnò la sua dama in salotto.
    Gli ospiti presero ad accomiatarsi e alcuni se ne andarono, senza aver
    salutato Pierre ed Elen.  Altri,  come se non volessero distogliere la
    fanciulla dalla sua importante occupazione,  le si avvicinarono per un
    momento e se ne andavano subito, senza permettere che li accompagnasse
    alla porta. Il diplomatico taceva uscendo dal salotto con aria triste;
    gli appariva tutta la vanità della sua carriera diplomatica a paragone
    della felicità di Pierre. Il vecchio generale brontolò irritato quando
    la moglie gli chiese come  stesse  la  sua  gamba.  "Eh,  che  vecchia
    stupida!",   pensò.   "Ecco   Elen   Vassìlevna:   quella,   anche   a
    cinquant'anni, sarà una bellezza!".
    - Credo di potervi porgere i miei rallegramenti    -    sussurrò  Anna
    Pàvlovna alla principessa baciandola con effusione.   -  Se non avessi
    l'emicrania, resterei...
    La  principessa  non  rispose;  era  tormentata  dall'invidia  per  la
    felicità di sua figlia.
    Pierre,  mentre  gli invitati se ne andavano,  rimase a lungo solo con
    Elen nel salottino dove si erano seduti. Spesso, anche prima di quella
    sera, era rimasto a tu per tu con lei,  ma non le aveva mai parlato di
    amore. Ora sentiva che era necessario farlo, ma non sapeva decidersi a
    compiere  quell'ultimo  passo.  Si  vergognava: aveva la sensazione di
    occupare lì,  accanto ad Elen,  il posto di un altro.  "Non è  per  te
    questa felicità",  pareva dirgli una voce interna,  "essa è per coloro
    che non hanno quello che hai tu".  Ma bisognava pur dire qualche cosa,
    ed  egli cominciò a parlare.  Le chiese se era stata soddisfatta della
    serata.  La fanciulla,  come sempre,  gli rispose con  semplicità  che
    quell'ultimo onomastico era stato per lei uno dei più piacevoli.
    Alcuni  tra  i  parenti  più  stretti  rimanevano ancora,  riuniti nel
    salone.  Il principe Vassilij,  con andatura indolente,  si avvicinò a
    Pierre.  Questi  si  alzò e disse che era ormai tardi,  ma il principe
    Vassilij gli volse uno sguardo così severo e  interrogativo,  come  se
    quelle  parole  fossero  tanto  strane  da  non  poter  essere neppure
    ascoltate. Ma poi l'espressione severa scomparve, il principe Vassilij
    prese Pierre per una mano,  tirandola in giù,  lo fece risedere e  gli
    sorrise affettuosamente.
    - Be',  Lëlin,  come va?   -  disse, rivolto subito alla figlia con il
    tono negligente della tenerezza abituale,  proprio  dei  genitori  che
    vezzeggiano  i  figli  sin dall'infanzia,  ma che il principe Vassilij
    usava per imitare gli altri genitori. Poi si volse di nuovo a Pierre.
    - "Sergéj Kuzmìc'...  da ogni parte..."  -  ripeté,  sbottonandosi  il
    bottone superiore del panciotto.
    Pierre sorrise,  ma dal suo sorriso si capiva che non era la storiella
    di  Sergéj  Kuzmìc'  che  in  quel  momento  interessava  il  principe
    Vassilij;  e  a  sua  volta  il principe capì che Pierre aveva capito.
    Borbottò qualche parola e uscì.  A Pierre parve che anche il  principe
    Vassilij  fosse turbato.  La vista del turbamento di quel vecchio uomo
    di mondo commosse Pierre; egli si volse a guardare Elen: anche il viso
    della  fanciulla  appariva  turbato  e  sembrava  che  i  suoi   occhi
    dicessero: "Che volete, la colpa è vostra!".
    "Devo decidermi a fare questo passo,  assolutamente, ma non posso, non
    posso...",  pensava Pierre,  e  subito  si  mise  a  parlare  di  cose
    indifferenti;  chiese  di  Sergéj  Kuzmìc'  e  in che cosa consistesse
    l'aneddoto che egli non aveva sentito bene; ma Elen,  sorridendo,  gli
    rispose che neppure lei lo sapeva.
    Quando  il  principe  Vassilij  rientrò  nel  salotto,  la principessa
    parlava a bassa voce di Pierre con un'anziana signora.
    - Senza dubbio,  "c'est un parti très brillant,  mais le  bonheur,  ma
    chère..." [13. E' un partito ottimo, ma la felicità, mia cara...].
    - "Les mariages se font dans les cieux" [14.  I matrimoni si combinano
    in cielo]  -  rispose la vecchia signora.
    Il principe Vassilij, come se non udisse le signore, andò a sedersi su
    un divano,  in un angolo,  e chinò gli occhi  e  parve  assopirsi.  Si
    scosse quando la testa fu per cadergli sul petto.
    -  Aline   -  disse alla moglie.   -  "Allez voir ce qu'ils font" [15.
    Andate a vedere che cosa fanno].
    La principessa si  avvicinò  all'uscio,  vi  passò  davanti  con  aria
    significativa e indifferente insieme e lanciò un'occhiata nel salotto.
    Pierre ed Elen erano ancora allo stesso posto e discorrevano.
    - Nulla di nuovo  -  disse al marito.
    Il  principe  Vassilij aggrottò le sopracciglia,  storse la bocca,  le
    guance gli tremarono con quell'espressione volgare  e  antipatica  che
    gli era propria;  si scosse,  si alzò,  gettò la testa all'indietro e,
    passando  davanti  alle  signore,   entrò  con  andatura  decisa   nel
    salottino.  A  passo rapido si avvicinò allegramente a Pierre,  con un
    aspetto così insolitamente solenne che il giovane a  quella  vista  si
    alzò di scatto, come spaventato.
    - Dio sia lodato!    -  esclamò.   -  Mia moglie mi ha detto tutto!  -
    Con un braccio circondò Pierre,  con l'altro la figlia.   -  Mia  cara
    Lëlin,  sono molto,  molto contento!  -  La voce gli tremò.  -  Volevo
    molto bene a tuo padre..  e lei sarà per te una  buona  moglie...  Che
    Iddio vi benedica!
    Abbracciò la figlia, poi ancora Pierre, e lo baciò con la bocca vizza.
    Aveva realmente le lacrime agli occhi.
    - Principessa, vieni qui!  -  gridò.
    La  principessa  entrò  e si mise a piangere.  Anche l'anziana dama si
    passò il fazzoletto sugli occhi.  Pierre fu baciato da tutti  e  baciò
    parecchie  volte  la  mano  alla  bella Elen.  Poco dopo i due giovani
    furono di nuovo lasciati soli.
    "Le cose dovevano andare  così,  non  potevano  andare  diversamente",
    pensò  Pierre;  "perciò  è inutile che io mi domandi se è un bene o un
    male. E' senza dubbio un bene che tutto sia deciso e che sia finito il
    tormentoso dubbio di prima". Pierre, in silenzio, teneva tra le sue la
    mano della fidanzata e guardava  lo  splendido  seno  di  lei  che  si
    sollevava e si abbassava.
    - Elen!  -  disse ad alta voce, e s'interruppe.
    "In questi casi",  pensò,  "bisogna dire qualcosa di particolare",  ma
    non riuscì a ricordare che  cosa  si  dovesse  precisamente  dire.  La
    guardò in viso. Ella gli si fece più vicina e il suo viso arrossì.
    -  Ah,  levatevi questi...  questi..  come si chiamano,  questi...   e
    indicava gli occhiali.
    Pierre se li tolse e  i  suoi  occhi,  oltre  all'espressione  strana,
    comune  a tutti coloro che si tolgono gli occhiali,  aveva uno sguardo
    spaurito  e  interrogatore.  Voleva  chinarsi  sulla  mano  di  lei  e
    baciargliela  ancora,  ma  Elen,  con  un  movimento del capo rapido e
    inatteso,  gli afferrò la testa e lo baciò sulla bocca.  L'espressione
    del  suo  viso,  totalmente  mutata,  e  che  rivelava  uno sgradevole
    smarrimento, colpì Pierre.
    "Ormai è troppo tardi... tutto è finito... ma io l'amo!", pensò.
    - "Je vous aime!"  -  mormorò, ricordandosi quello che si deve dire in
    simili casi;  ma quelle parole ebbero un suono  così  insulso  che  si
    vergognò di averle pronunziate.
    Un mese e mezzo dopo egli era sposato e, felice possessore, come tutti
    dicevano,  di  una  bellissima  moglie  e  di  molti  milioni,  andò a
    stabilirsi a Pietroburgo nella grande casa,  completamente  rimessa  a
    nuovo, del conte Bezuchov.


    CAPITOLO 3.

    Il  vecchio  principe  Nikolàj  Andréevic'  Bolkonskij  ricevette  nel
    dicembre  del  1805  una  lettera  dal  principe  Vassilij,   che  gli
    annunziava il suo arrivo insieme con il figlio. ("Parto per un giro di
    ispezioni  e,  si capisce,  non mi sarà difficile una diversione di un
    centinaio di miglia per venirvi a salutare,  mio stimato benefattore",
    scriveva.  "Mi  accompagnerà il mio Anatolij,  che deve raggiungere il
    suo  reggimento,  e  io  spero  che  gli  permetterete  di  esprimervi
    personalmente la profonda stima e devozione che,  come suo padre, egli
    nutre per voi").
    - Ah,  benissimo,  non occorre neppure portare Màrija  in  società:  i
    pretendenti  arrivano  da  soli  -  osservò imprudentemente la giovane
    principessa, quando seppe quella notizia.
    Il principe Nikolàj Andréevic' aggrottò le sopracciglia  e  non  disse
    nulla.
    Due  settimane  dopo  l'arrivo  della  lettera,  verso sera giunsero i
    domestici del principe Vassilij,  che precedevano  il  padrone,  e  il
    giorno dopo arrivò il principe in persona con il figlio.
    Il  vecchio  Bolkonskij  non  aveva  mai avuto un'opinione molto buona
    circa il carattere del principe Vassilij,  e specialmente negli ultimi
    tempi,  quando,  sotto  il regno di Pavel e di Aleksàndr,  il principe
    Vassilij aveva fatto notevoli progressi nei gradi e negli  onori.  Ora
    poi che,  dalle allusioni contenute nella lettera e dalle parole della
    piccola principessa,  aveva capito di cosa si trattasse,  la  mediocre
    opinione  sul conto del principe Vassilij si era mutata nell'animo del
    principe Nikolàj Andréevic' in un sentimento  di  malevolo  disprezzo.
    Parlando  di  lui sbuffava continuamente.  Il giorno dell'arrivo degli
    ospiti il principe Nikolàj Andréevic' era particolarmente  inquieto  e
    di cattivo umore.  Sia che la causa di tale disposizione d'animo fosse
    l'arrivo del principe,  sia che di tale arrivo fosse scontento  perché
    era  di  cattivo  umore,  fatto si è che il malumore c'era,  tanto che
    Tichòn,   sin  dal  mattino,   aveva  sconsigliato  l'architetto   dal
    presentarsi al principe con la sua relazione.
    -  Sentite  come  cammina?    -  disse Tichòn,  attirando l'attenzione
    dell'architetto sul rumore  dei  passi  del  principe.    -    Cammina
    battendo forte con tutta la pianta del piede... e non sappiamo che...
    Tuttavia,  alle  nove precise come al solito,  il principe uscì per la
    passeggiata con la sua pelliccetta di velluto dal bavero di  zibellino
    e  con il berretto della stessa pelliccia.  Il giorno prima era caduta
    molta neve.  Il sentiero che il  principe  Nikolàj  Andréevic'  soleva
    percorrere  per  andare  alle serre era stato ripulito,  i segni della
    scopa erano visibili qua e là sulla  neve  spazzata,  una  pala  stava
    conficcata  nei  morbidi  cumuli  nevosi  ammucchiati  ai due lati del
    sentierino. Il principe fece il giro delle serre,  del cortile e delle
    costruzioni annesse, taciturno e aggrottato.
    -  Ma  con la slitta si può passare?   -  chiese all'intendente che lo
    accompagnava a casa,  somigliantissimo al padrone per il comportamento
    e i modi dignitosi.
    -  La  neve  è alta,  eccellenza...  Ho già dato ordine di spazzare il
    viale.
    Il principe approvò con  un  cenno  del  capo  e  si  avviò  verso  la
    scalinata d'ingresso.
    "Sia  ringraziato  il  Signore",  pensò  l'intendente.  "La burrasca è
    passata!".
    - Non era facile passare,  eccellenza  -  aggiunse l'intendente.  -  A
    quanto ho sentito dire, eccellenza, un ministro verrà a trovare vostra
    eccellenza...
    Il  principe  si  volse di scatto verso l'intendente e lo fissò con lo
    sguardo corrucciato.
    - Cosa? Un ministro? E che ministro? E chi ha dato l'ordine?  -  gridò
    con la voce dura e penetrante.   -  Non  avete  fatto  pulire  per  la
    principessina mia figlia,  e per il ministro sì! Non conosco ministri,
    io!
    - Eccellenza, io credevo...
    - Credevi!  -  gridò il principe pronunziando le parole in modo sempre
    più rapido e slegato.  -  Credevi! Briganti! Canaglie! Ti insegnerò io
    a credere!   -  e,  alzato il bastone verso l'intendente,  lo  avrebbe
    colpito se quest'ultimo non avesse istintivamente evitato il colpo.  -
    Credevi!  Canaglie!  -  continuava a gridare il principe sempre più in
    fretta.  Ma benché Alpatyc',  spaventato della propria audacia di aver
    osato scansare il colpo,  si fosse avvicinato al principe,  abbassando
    umilmente dinanzi a lui la testa calva,  o forse proprio  per  questo,
    pur continuando a urlare:  -  Canaglie!  Si ricopra la strada di neve!
    -  Il principe non alzò una  seconda  volta  il  bastone  e  raggiunse
    precipitosamente la casa.
    Prima di pranzo,  la principessina e "mademoiselle" Bourienne, sapendo
    che il principe era di pessimo umore, lo stavano aspettando, rimanendo
    in piedi: "mademoiselle" Bourienne con un viso  raggiante  che  pareva
    voler  dire:  "Io  non  so  nulla,   sono  quella  di  sempre!"  e  la
    principessina Màrija,  pallida,  spaventata e con gli occhi bassi.  La
    cosa  più  penosa  per  la principessina Màrija era il fatto di sapere
    che,  in  circostanze  simili,  bisognava  agire  come  "mademoiselle"
    Bourienne,  ma che purtroppo lei non poteva.  Le pareva che, se avesse
    finto di non accorgersi di nulla, il padre avrebbe pensato che lei non
    si curava delle sue preoccupazioni;  se poi si fosse dimostrata  anche
    lei  triste  e  di  cattivo umore,  egli avrebbe detto (come già altre
    volte era accaduto) che aveva un viso da funerale  e  altre  cose  del
    genere.
    Il principe guardò il viso spaurito della figlia e sbuffò:
    - Can... ovvero stupida!  -  brontolò.
    "E quell'altra non c'è! Avranno già spettegolato insieme...", pensò, a
    proposito  della  piccola  principessa  che  non si trovava in sala da
    pranzo.
    - Dov'è la principessa?  -  chiese.  -  Si nasconde?
    - Non si sente molto  bene    -    rispose  "mademoiselle"  Bourienne,
    sorridendo allegramente.  -  E' una cosa comprensibile, nello stato in
    cui si trova.
    - Ehm... ehm!  -  bofonchiò il principe, e sedette a tavola.
    Il piatto non gli sembrò abbastanza pulito; vi fece notare una macchia
    e lo buttò via. Tichòn l'afferrò al volo e lo diede al maggiordomo. La
    piccola  principessa  non  era  indisposta,  ma  aveva  una paura così
    invincibile del principe che,  informata del  cattivo  umore  di  lui,
    aveva deciso di non lasciare le sue stanze.
    -  Temo per il bambino  -  aveva detto a "mademoiselle" Bourienne.   -
    Sa Iddio che cosa può accadere se mi spavento!
    La piccola principessa viveva a Lissia-Gori in  preda  a  un  continuo
    senso di timore e di antipatia verso il vecchio principe, antipatia di
    cui  non si rendeva conto,  perché la paura la soverchiava a tal punto
    che essa non  provava  alcun  altro  sentimento.  L'antipatia  le  era
    ricambiata  da parte del suocero,  ma era soffocata dal disprezzo.  La
    principessa,  nel suo soggiorno  a  Lissia-Gori,  si  era  affezionata
    soltanto  a  "mademoiselle"  Bourienne,  trascorreva  con lei giornate
    intere,  la pregava di dormire nella sua camera e spesso  parlava  con
    lei del suocero, criticandolo.
    -  "Il  nous  arrive  du  monde,  mon prince"  -  disse "mademoiselle"
    Bourienne,  spiegando il tovagliolo con le sue piccole mani rosee.   -
    "Son  excellence  le  prince  Kouraguine avec son fils,  à ce que j'ai
    entendu dire?" [16. Aspettiamo gente, signor principe.  Sua eccellenza
    il principe Kuragin con suo figlio, a quanto ho sentito dire].
    - Uhm...  sì... un'eccellenza da poco... Sono stato io a farlo entrare
    nell'amministrazione  -  rispose il principe in tono  sprezzante.    -
    Quanto  al figlio,  poi,  non riesco a capire perché debba venire qui.
    Forse la principessa Lizaveta Kàrlovna e la  principessina  Màrija  lo
    sanno; io ignoro davvero perché conduca qui suo figlio. Per me, non ne
    sentivo  affatto  il bisogno.   -  E guardò la figlia che si era fatta
    rossa.
    - Non stai bene? Che ti senti?  Forse per paura del ministro,  come ha
    detto oggi quel baggiano di Alpatyc'?
    - No, "mon père".
    Per   quanto   avesse   scelto   male  l'argomento  di  conversazione,
    "mademoiselle" Bourienne non  tacque,  ma  continuò  a  parlare  delle
    serre,  della  bellezza  di  un  nuovo  fiore  appena sbocciato,  e il
    principe, dopo la minestra, parve un po' rabbonito.
    Quando si alzò da tavola andò dalla  nuora.  La  piccola  principessa,
    seduta  a  un tavolino da lavoro,  discorreva con la cameriera Mascia.
    Alla vista del vecchio principe, si fece pallida.
    Era molto mutata. Si poteva dire, ora, più brutta che bella. Le guance
    erano un po' cascanti,  il labbro superiore era più che  mai  staccato
    dall'inferiore, e gli occhi parevano tirati all'ingiù.
    -  Sì,  sento  una  certa  pesantezza    -  rispose al principe che le
    chiedeva come stesse.
    - Ti occorre qualche cosa?
    - No, "merci, mon père".
    - Bene, bene...
    Uscì e raggiunse la stanza della servitù dove trovò Alpatyc',  ritto e
    a capo chino.
    - E' stata ributtata la neve sulla strada?
    - Sì,  eccellenza;  perdonate,  eccellenza,  in nome di Dio... è stato
    soltanto per la mia stupidità.
    Il principe lo interruppe e rise del suo riso innaturale.
    - Bene, bene...
    Tese ad Alpatyc' la mano da baciare, poi si ritirò nel suo studio.
    Verso sera arrivò il principe  Vassilij.  Domestici  e  cocchieri  gli
    andarono  incontro  sul  viale  e  con  urla e grida fecero passare le
    slitte sulla strada,  di nuovo a bella posta ricoperta di neve,  e  lo
    condussero  a  un'ala della casa dove,  per lui e per Anatolij,  erano
    state preparate due camere distinte.
    Anatolij, toltasi la giubba,  sedeva con le mani sui fianchi davanti a
    una  tavola,  su  un  angolo della quale teneva distrattamente fissi i
    suoi grandi,  bellissimi occhi.  Egli soleva considerare la  sua  vita
    come  un  piacere  ininterrotto  che qualcuno,  chissà perché,  si era
    impegnato a organizzare per lui.  Allo stesso  modo,  considerava  ora
    quella  visita a un burbero vecchio e a una brutta e ricca ereditiera.
    Secondo lui,  tutto ciò poteva riuscire molto bello e divertente.  "Ma
    perché  non sposarla,  se è così ricca?  La ricchezza non guasta mai",
    pensava Anatolij.
    Si fece la barba,  si profumò con una cura  e  un'eleganza  che  erano
    ormai  per  lui  un'abitudine,  e,  con  quell'espressione  bonaria  e
    conquistatrice insieme che gli  era  innata,  tenendo  alta  la  bella
    testa,  entrò nella camera del padre.  Accanto al principe Vassilij si
    affaccendavano due camerieri che lo  aiutavano  a  vestirsi;  egli  si
    guardava vivacemente attorno e al figlio che entrava fece un cenno con
    il capo come se volesse dire: "Bene! Ti voglio proprio così!".
    - Senza scherzi,  babbo,  è proprio tanto brutta?  Eh?   -  domandò in
    francese come continuando un discorso già molte volte iniziato durante
    il viaggio.
    - Basta con queste sciocchezze! Bada soltanto a dimostrarti rispettoso
    e assennato con il vecchio principe.
    - Se comincerà a brontolare me ne andrò  -  disse Anatolij.   -    Non
    posso soffrire i vecchi bisbetici...
    - Ricordati che tutto il tuo avvenire dipende da questo.
    Frattanto,  nella  stanza  delle  cameriere,  non  solo  era  già noto
    l'arrivo del  ministro  con  il  figlio,  ma  anche  il  loro  aspetto
    esteriore   era   già   stato   descritto  in  ogni  particolare.   La
    principessina Màrija,  tutta sola nella sua camera,  tentava invano di
    dominare il suo profondo turbamento.
    "Perché hanno scritto?  Perché Liza me ne ha parlato?  No, no, la cosa
    non è possibile!",  diceva a se stessa,  guardandosi  nello  specchio.
    "Come  entrerò  in  salotto?  Anche  se quel giovane mi piacesse,  non
    potrei più ormai essere con lui quella che  sono".  Il  solo  pensiero
    dello sguardo di suo padre le riempiva l'anima di sgomento.
    La  piccola  principessa  e "mademoiselle" Bourienne avevano già avuto
    dalla cameriera  Mascia  tutte  le  informazioni  necessarie:  avevano
    saputo  che il figlio del ministro era un bel giovane colorito,  dalle
    sopracciglia nere, e che, mentre il padre trascinava a fatica i piedi,
    nel salire le scale, egli, come un'aquila, le aveva fatte a volo a tre
    gradini per volta. Avute queste informazioni, la piccola principessa e
    "mademoiselle" Bourienne, le cui voci animate si sentivano mentre esse
    percorrevano  ancora  il  corridoio,   entrarono  nella  camera  della
    principessina Màrija.
    - "Ils sont arrivés,  Marie!" [17. Sono arrivati, Màrija!]. Lo sapete?
    -  disse la principessa Liza, facendo dondolare il ventre ingrossato e
    lasciandosi pesantemente cadere su una poltrona.
    Non indossava già più la camicetta che portava al mattino,  ma uno dei
    suoi  abiti  più  belli,  aveva i capelli acconciati con molta cura ma
    l'eccitazione del suo viso non riusciva tuttavia a nascondere i tratti
    avvizziti e cascanti. Vestita nel modo con cui soleva presentarsi alle
    serate mondane di Pietroburgo,  appariva  più  evidente  quanto  fosse
    imbruttita.  Anche  in  "mademoiselle"  Bourienne  si poteva notare un
    miglioramento, sia pure impercettibile nella "toilette", che conferiva
    al suo volto fresco e grazioso una maggiore attrattiva.
    - "Eh bien,  et vous restez comme  vous  êtes,  chère  princesse"    -
    disse.    -  "On va venir annoncer que ces messieurs sont au salon: il
    faudra descendre,  et vous ne faites pas un petit brin  de  toilette!"
    [18.  Ebbene,  principessina,  voi  restate cosi come siete?  Tra poco
    verranno ad annunziarci che quei signori si trovano  già  in  salotto:
    bisogna  scendere,  e  voi  non  avete  ancora  fatto  un  pochino  di
    toeletta].
    La piccola principessa si alzò dalla poltrona, chiamò la cameriera con
    una scampanellata e in fretta,  allegramente,  si mise a combinare e a
    realizzare  un  abbigliamento  per  la  principessina Màrija.  Essa si
    sentiva ferita nella propria dignità per il solo  fatto  che  l'arrivo
    del  probabile  fidanzato la turbava tanto e ancora di più la umiliava
    la circostanza che le sue due amiche non sospettavano neppure  che  le
    cose potessero svolgersi diversamente.  Dire quanto si vergognasse per
    sé e per loro significava rendere palese il proprio turbamento;  ma il
    rifiutare  l'aiuto nell'abbigliarsi che esse le offrivano avrebbe dato
    origine a insistenti e prolungati scherzi. Si fece di fiamma,  la luce
    dei suoi begli occhi si spense,  il viso le si coprì di chiazze e, con
    quella sgradevole espressione di  vittima  che  le  era  abituale,  si
    abbandonò con rassegnazione alle mani di "mademoiselle" Bourienne e di
    Liza.  Le due donne si davano sinceramente da fare per renderla bella;
    era così brutta che nessuna delle due avrebbe potuto  mai  pensare  di
    avere  in  lei  una rivale e perciò sinceramente e fermamente convinte
    come tutte le donne che un vestito riesca ad abbellire qualsiasi viso,
    si accinsero a vestirla.
    - No davvero,  mia buona amica,  il vestito che hai addosso non  va  -
    diceva Liza,  guardando di lato la principessina.  -  Fatti portare il
    vestito "massacà"! Pensa che forse si sta oggi decidendo la tua sorte.
    E questo vestito troppo chiaro non va bene, non va proprio bene!
    Non era il vestito che non andava,  erano il viso e tutta  la  persona
    della   principessina,   ma  "mademoiselle"  Bourienne  e  la  piccola
    principessa non se ne rendevano conto,  pareva  loro  che  mettere  un
    nastro  azzurro  nei cappelli pettinati all'insù,  togliere la sciarpa
    azzurra dal vestito marrone  o  qualche  altro  mutamento  del  genere
    avrebbero  migliorato  le  cose.  Dimenticavano  che non era possibile
    mutare il viso spaurito e la figura della principessina e che  perciò,
    per  quanto  variassero la cornice e gli ornamenti a quel volto,  esso
    continuava a rimanere triste e brutto.  Dopo due o tre cambiamenti  ai
    quali  la  principessina  Màrija  si prestò con assoluta docilità,  la
    piccola principessa le girò attorno due volte per osservare  l'effetto
    dell'acconciatura  alta  (una pettinatura che le alterava il viso e la
    imbruttiva),  l'abito di "massacà" ornato di una sciarpa  azzurra,  le
    aggiustò qui una piega del vestito,  là diede un colpetto alla sciarpa
    con la piccola mano e poi la guardò, piegando il capo ora da una parte
    ora dall'altra.
    - No,  così non va!   -  dichiarò in tono deciso battendo le  mani.  -
    "Non,  Marie,  décidément  ca ne vous va pas.  Je vous aime mieux dans
    votre petite robe grise de tous les jours.  Non,  de grâce faites cela
    pour moi [19.  No,  Màrija,  così non va proprio. Vi preferisco con il
    vostro abitino grigio di tutti i giorni.  Vi prego,  fatelo  per  me].
    Kàtja,    -    disse  volgendosi alla cameriera  -  riporta il vestito
    grigio della principessina e vedrete,  "mademoiselle" Bourienne,  come
    glielo  abbellirò    -    disse  con  un sorriso che pregustava la sua
    soddisfazione artistica.
    Ma quando Kàtja ebbe portato il vestito  richiesto,  la  principessina
    Màrija stava ancora seduta immobile davanti allo specchio,  osservando
    il proprio viso;  e nello specchio vedeva gli occhi pieni di lacrime e
    la bocca tremante, pronta ai singhiozzi.
    - "Voyons,  chère princesse",   -  esclamò "mademoiselle" Bourienne  -
    "encore un petit effort" [20. Suvvia,  principessa,  ancora un piccolo
    sforzo].
    La  principessa  Liza  prese  il vestito dalle mani della cameriera si
    riavvicinò alla cognata.
    - Adesso combineremo un insieme, semplice e grazioso.
    La voce di lei,  di "mademoiselle" Bourienne e quella  di  Kàtja,  che
    rideva per non so che cosa,  si fondevano in un gaio cinguettio simile
    a un canto di uccelli.
    - Non, laissez-moi! [21. No,  lasciatemi!]  -  disse la principessina,
    e  quella  voce  ebbe  un tono così serio e pieno di sofferenza che il
    cinguettio cessò  immediatamente.  Le  tre  donne  guardarono  i  suoi
    grandi, bellissimi occhi pensosi e pieni di lacrime che si alzavano su
    di  loro  limpidi e supplichevoli e capirono che sarebbe stato inutile
    insistere, e anche crudele.
    - "Au moins,  changez de coiffure"  -  disse la piccola  principessa.-
    "Je  vous  disais"  -  aggiunse in tono di rimprovero,  rivolgendosi a
    "mademoiselle" Bourienne:  -  "Marie a une de ces  figures  auxquelles
    ce  genre  de  coiffure  ne  va  pas du tout,  mais du tout,  du tout.
    Changez, de grâce" [22. Almeno cambiate la pettinatura.  Ve lo dicevo,
    io, che Màrija ha uno di quei visi cui non si addice assolutamente una
    pettinatura di questo genere. Cambiatela, per favore].
    -  "Laissez-moi,  laissez-moi,  tout  ca m'est parfaitement égal" [23.
    Lasciatemi, lasciatemi, per me tutto è assolutamente indifferente!]  -
    rispose la voce che tratteneva a stento le lacrime.
    "Mademoiselle" Bourienne e la principessa Liza dovettero confessare  a
    se  stesse  che  la  principessina  Màrija,  vestita a quel modo,  era
    veramente brutta, più brutta del solito; ma ormai era troppo tardi. La
    principessina le guardava con quell'espressione pensosa e  triste  che
    esse  ben  conoscevano,  un'espressione  che  non  ispirava loro alcun
    timore (la principessina non destava mai in alcuno  tale  sentimento),
    ma  sapevano che,  quando sul viso di lei compariva quell'espressione,
    ella diventava taciturna e irremovibile nelle sue decisioni.
    -  "Vous  changerez,  n'est-ce  pas?"  [24.   Cambierete  pettinatura,
    nevvero?]   -  disse Liza e poiché la principessina non rispose,  Liza
    uscì dalla stanza.
    La principessina Màrija rimase sola,  ma non accontentò la cognata,  e
    non  solo  non  mutò  acconciatura,  ma  non  si  guardò  neppure allo
    specchio.  Essa,  con gli occhi fissi a terra e le braccia abbandonate
    lungo  i  fianchi,  taceva  e pensava.  Vedeva con l'immaginazione uno
    sposo,  un uomo forte,  un essere energico,  dominatore,  dal  fascino
    misterioso,  che la trasportava improvvisamente nel suo mondo, diverso
    e felice. Vedeva con il pensiero un bambino "suo", simile a quello che
    aveva visto il giorno innanzi in grembo  alla  figlia  della  nutrice,
    mentre  le  si  attaccava  al seno.  Il marito,  lì accanto,  guardava
    affettuosamente lei e il bimbo.
    "Ma no, questo è impossibile! Sono troppo brutta!", pensava.
    - Favorite per il tè.  Il principe sta per venire  -  disse attraverso
    la porta la voce della cameriera.
    Màrija si scosse,  ebbe paura del suo fantasticare,  si alzò, prima di
    scendere entrò nella stanza delle icone e,  fissando lo sguardo su  di
    una grande immagine annerita del Salvatore, illuminata da una lampada,
    rimase immobile per alcuni minuti a mani giunte.  Un dubbio tormentoso
    opprimeva l'anima della fanciulla.  Avrebbe un giorno provato la gioia
    dell'amore  terreno  per  un  uomo?  Nel  pensare  al  matrimonio,  la
    principessina Màrija aveva sempre sognato anche la felicità  domestica
    e  i  figli,  ma  più di ogni altra cosa e con maggiore ardore segreto
    desiderava l'amore terreno...  e quel sentimento era tanto  più  forte
    quanto più ella cercava di nasconderlo agli altri e a se stessa.  "Mio
    Dio", si diceva, "come posso scacciare dalla mia mente questi pensieri
    diabolici?  Come posso allontanare  da  me,  per  sempre,  i  pensieri
    cattivi  per  poter  compiere tranquillamente la Tua volontà?".  Aveva
    appena formulato questa domanda,  e già Iddio le  rispondeva  nel  suo
    stesso cuore: "Non desiderare nulla per te,  non cercare nulla,  evita
    di turbarti,  non invidiare nessuno.  L'avvenire degli uomini e il tuo
    destino devono esserti ignoti, ma vivi in modo tale da essere pronta a
    tutto.  Se  Iddio vorrà metterti alla prova nel dovere del matrimonio,
    sii pronta a compiere la Sua volontà".
    Con questo pensiero tranquillizzante  (ma  conservando  ugualmente  la
    speranza del suo sogno proibito di felicità terrena), la principessina
    Màrija  si  fece  sospirando  il segno della croce e poi scese,  senza
    pensare né al vestito, né alla pettinatura,  né a come sarebbe entrata
    in salotto, né che cosa avrebbe detto. Quale importanza potevano avere
    queste cose a paragone della predestinazione di Dio,  senza la volontà
    del quale non cade un capello dalla testa dell'uomo?


    CAPITOLO 4.

    Quando la principessina Màrija entrò nel salotto,  vi si trovavano già
    il  principe  Vassilij  con  il  figlio,  intenti  a discorrere con la
    principessa Liza e con "mademoiselle" Bourienne. Allorché ella fece il
    suo ingresso con la sua pesante andatura,  battendo sui  talloni,  gli
    uomini   e   "mademoiselle"  Bourienne  si  alzarono,   e  la  piccola
    principessa, indicandola agli ospiti, disse:
    - "Voilà Marie!" [25. Ecco Màrija!].
    Con una sola  occhiata  la  fanciulla  vide  tutti  i  particolari  di
    ciascuno.  Notò la faccia del principe Vassilij che, al primo vederla,
    si fece seria per un attimo,  ma che tornò subito sorridente;  notò il
    viso  della  piccola  principessa che spiava con curiosità,  sul volto
    degli ospiti,  l'impressione prodotta loro  da  Màrija;  notò  persino
    "mademoiselle"  Bourienne con il suo nastro,  il suo bel viso e il suo
    sguardo vivace di sempre,  fisso  su  di  "lui";  ma  "lui"  non  poté
    vederlo.  Vide soltanto qualcosa di alto di bello,  di luminoso che si
    avvicinava mentre ella entrava nella stanza. Dapprima le si accostò il
    principe Vassilij,  ed ella baciò la testa calva che si chinava  sulla
    sua mano (26) e alle parole di lui rispose che "sì, lo ricordava molto
    bene".  Poi fu la volta di Anatolij, che ella continuava a non vedere.
    Sentì soltanto una mano morbida stringere con forza la  sua  e  sfiorò
    appena con le labbra la fronte bianca sulla quale erano impomatati con
    cura  dei  magnifici capelli biondi.  Quando finalmente lo guardò,  fu
    colpita dalla sua bellezza. Anatolij, con il pollice della mano destra
    infilato tra due bottoni della giubba,  il petto in fuori e la schiena
    rientrante, dondolandosi su una gamba, la guardava in silenzio, con la
    testa leggermente inclinata, gli occhi allegri, evidentemente pensando
    a tutt'altro che a lei. Anatolij non era né pronto, né vivace, né buon
    parlatore, ma possedeva in compenso certe qualità preziose in società,
    quali  una  calma e una sicurezza che nulla riusciva a turbare.  Se un
    uomo,  timido di natura,  tace in un primo incontro e se lascia capire
    che sente l'inopportunità del proprio silenzio e del proprio desiderio
    di trovare qualcosa da dire, le cose andranno male, ma Anatolij taceva
    e,  facendo dondolare una gamba, osservava allegramente l'acconciatura
    della   principessina.    Era   chiaro   che   avrebbe   potuto   così
    tranquillamente   tacere  ancora  a  lungo.   "Se  qualcuno  si  sente
    imbarazzato per il mio silenzio parlate voi,  io non  ne  ho  voglia",
    pareva  voler  dire.  Oltre  a  ciò,  nei  suoi rapporti con le donne,
    Anatolij aveva quel comportamento atto a ispirare loro  la  curiosità,
    lo  spavento  e  persino  l'amore;  il  comportamento  che dimostra la
    sprezzante coscienza della propria superiorità.  Aveva l'aria di dire:
    "Vi  conosco,  vi  conosco...  perché  dovrei  darmi  da fare per voi?
    Sareste felici,  eh,  se lo facessi!".  Probabilmente egli non pensava
    affatto così davanti alle donne (e forse non lo pensava davvero perché
    in  genere pensava pochissimo),  ma le sue arie e il suo comportamento
    parevano veramente significare qualcosa di  simile.  La  principessina
    avvertì  tutto  questo  e,  quasi  volesse  dimostrargli che non osava
    neppure pensare di destare il suo  interesse,  rivolse  la  parola  al
    vecchio principe. La conversazione procedeva generale e molto animata,
    specialmente  grazie  alla  vocina  della  principessa  Liza  e al suo
    labbruzzo superiore troppo corto ornato di lieve peluria  che  metteva
    in  mostra  i  denti  bianchissimi.  Ella  aveva  accolto  il principe
    Vassilij  con  quel  modo  scherzoso  che  usano  spesso  le   persone
    allegramente  loquaci,  e che consiste nel supporre che tra la persona
    alla quale ci si rivolge così e chi parla  siano  stabilite  da  lungo
    tempo consuetudini scherzose,  divertenti ricordi comuni che non tutti
    conoscono,  mentre tali ricordi non esistono affatto,  come in  realtà
    non  esistevano tra la piccola principessa e il principe Vassilij.  Il
    principe ben volentieri si adattò a quel tono;  la piccola principessa
    implicò  in  quei  ricordi di avvenimenti piacevoli mai accaduti anche
    Anatolij, che essa quasi non conosceva.  Pure "mademoiselle" Bourienne
    condivideva  quei  comuni ricordi e persino la principessina Màrija si
    sentiva trascinata con piacere in quelle allegre memorie.
    - Ora  almeno  godremo  completamente  della  vostra  compagnia,  caro
    principe  -  disse la piccola principessa,  rivolgendosi, naturalmente
    in francese, al vecchio principe.  -  Non sarà più come alle serate da
    Annette,  dove voi  fuggivate  sempre.  "Cette  chère  Annette"...  La
    ricordate?
    - Ah, ma voi non mi vorrete mica parlare di politica come Annette!
    - E il nostro tavolino da tè?
    - Oh, sì!
    - E voi, perché non venivate mai da Annette?  -  chiese ad Anatolij la
    piccola principessa.   -  Eh, ma io lo so, lo so!  -  disse strizzando
    gli occhi;   -  vostro fratello Ippolìt mi  ha  parlato  delle  vostre
    avventure.  Oh!    -  e lo minacciò con il dito.   -  Conosco anche le
    vostre birichinate di Parigi!
    - E a te, Ippolìt non ha detto nulla?  -  chiese il principe Vassilij,
    rivolgendosi al figliuolo e tenendo stretta la mano della  principessa
    Liza,  come  se  questa avesse voluto fuggire ed egli fosse riuscito a
    stento a trattenerla.   -  Non  ti  ha  mai  detto  come  lui  si  era
    invaghito  della  graziosa  principessa  e  come  lei "le mettait à la
    porte? Oh, c'est la perle des femmes, princesse!" [27. Lo metteva alla
    porta. Oh, una perla di donna,  principessa!]  -  esclamò rivolto alla
    principessa Màrija.
    Dal  canto suo,  "mademoiselle" Bourienne,  al sentir nominare Parigi,
    non poté astenersi dal partecipare alla conversazione generale.
    Si permise di chiedere  ad  Anatolij  se  avesse  lasciato  Parigi  da
    parecchio tempo e se quella città gli piacesse. Anatolij rispose assai
    volentieri  alla  francesina  e,  guardandola e sorridendo,  si mise a
    discorrere con lei della sua  città  natale.  Non  appena  entrato  in
    salotto e veduta la graziosa "mademoiselle" Bourienne,  Anatolij aveva
    deciso che anche lì a Lissia-Gori non si sarebbe annoiato.  "E'  molto
    carina!",  pensava,  osservandola.  "Molto carina, questa damigella di
    compagnia.  Speriamo che la porti con sé quando diventerà mia moglie",
    si disse. "La petite est gentille" [28. La piccola è carina].
    Il vecchio principe si vestiva lentamente nello studio, e, accigliato,
    pensava  a  ciò  che  doveva  fare.   L'arrivo  di  quegli  ospiti  lo
    contrariava assai.  "Cosa sono per  me  il  principe  Vassilij  e  suo
    figlio?  Il  principe  Vassilij  è un fanfarone,  vuoto,  e suo figlio
    dev'essere della stessa forza",  brontolava tra i denti.  Era irritato
    perché la presenza di quei due risollevava nel suo animo una questione
    mai risolta e sempre soffocata,  una questione a proposito della quale
    il vecchio principe continuava a ingannare se stesso: si  sarebbe  mai
    risolto a separarsi dalla principessina Màrija e darla a un marito? Il
    principe  non si era mai posto in modo chiaro e deciso questa domanda,
    sapendo in anticipo che si sarebbe risposto secondo giustizia;  ma  la
    giustizia  contrastava,  più ancora che con i suoi sentimenti,  con le
    stesse possibilità della sua esistenza.  Il vecchio  principe  Nikolàj
    Andréevic',  infatti,  non  poteva  concepire la propria vita senza la
    presenza della  figliuola  anche  se,  apparentemente,  se  ne  curava
    pochissimo.  "E perché dovrebbe sposarsi?", pensava. "Senza dubbio per
    essere infelice.  Ecco l'esempio di Liza: essa ha sposato Andréj e  se
    anche  può  sembrare  difficile  trovare un marito migliore di lui,  è
    forse contenta della sua sorte?  E chi prenderà Màrija per  amore?  E'
    brutta,  sgraziata.  La  sposerebbero  per  le  sue relazioni e il suo
    denaro.  Non ci sono forse donne che vivono senza marito e sono ancora
    più felici?".
    Questo  si  diceva,  mentre  stava  vestendosi,  il  principe  Nikolàj
    Andréevic',  e intanto sentiva che  la  questione,  sempre  rimandata,
    esigeva  ormai  una  soluzione  immediata.  Era chiaro che il principe
    Vassilij aveva condotto a Lissia-Gori suo figlio con  l'intenzione  di
    fare  una  regolare  domanda  di  matrimonio  e forse in quella stessa
    giornata,  o  nella  seguente,   egli  avrebbe  chiesto  una  risposta
    definitiva.  Il nome e la posizione sociale erano buoni.  "Be', io non
    sarei contrario", si diceva il principe "purché egli sia degno di lei.
    Ed è quello che vedremo!".
    - Sì, è quello che vedremo  -  ripeté ad alta voce.   -  E' quello che
    vedremo!    -    E,  a  passi  svelti e decisi come sempre,  entrò nel
    salotto, con una rapida occhiata avvolse tutti i presenti,  osservò il
    cambiamento  di  vestito  della  principessa  Liza,  il  nastro  della
    Bourienne  e  l'orribile  pettinatura  della  figlia,   i  sorrisi  di
    "mademoiselle" e di Anatolij e l'isolamento della principessina Màrija
    nella  conversazione  generale.  "Si  è acconciata come una stupida!",
    pensò,  rivolgendo  un'occhiata  rabbiosa  alla  figlia.  "Ma  non  si
    vergogna? E lui non si degna neppure di guardarla!".
    Si avvicinò al principe Vassilij.
    - Buon giorno, buon giorno! Felice di vedervi!
    -  "Per  un caro amico sette miglia non allungano la strada" come dice
    il proverbio  -    rispose  il  principe  Vassilij,  rapidamente  come
    sempre,  con disinvolta familiarità.  -  Ecco il mio secondogenito: vi
    prego di volergli bene e di essere indulgente verso di lui.
    Il principe Nikolàj Andréevic' guardò Anatolij.
    - Un bel giovanotto!  -  disse.  -  Suvvia, vieni qui e dammi un bacio
    -  e gli porse la guancia.
    Anatolij baciò il  vecchio  guardandolo  con  una  calma  curiosità  e
    aspettando  da lui,  da un momento all'altro,  una di quelle originali
    uscite di cui il padre gli aveva parlato.
    Il principe Nikolàj Andréevic' sedette al suo solito posto nell'angolo
    del divano,  avvicinò a sé una  poltrona  per  il  principe  Vassilij,
    gliela  indicò  e  prese  a interrogarlo sull'andamento delle novità e
    delle faccende politiche.  Sembrava che ascoltasse con  attenzione  il
    racconto del principe Vassilij,  ma intanto non cessava di guardare la
    principessina Màrija.
    - Cosicché scrivono già da Potsdam?   -  disse,  ripetendo  le  ultime
    parole  del  principe Vassilij;  poi a un tratto si alzò e si avvicinò
    alla figlia.
    - E' per accogliere gli ospiti che ti sei acconciata così, eh?  Bella,
    bella  davvero!   -  le disse.   -  Ti sei fatta una pettinatura nuova
    per i nostri visitatori ma io,  in loro  presenza,  ti  dico  che  non
    avresti dovuto agghindarti a questo modo senza il mio permesso.
    -  Sono  stata  io,  "mon père"  -  intervenne la piccola principessa,
    facendosi rossa.
    - Voi siete libera di fare quello  che  vi  piace,    -    rispose  il
    principe  Nikolàj  Andréevic',  inchinandosi davanti alla nuora  -  ma
    lei non ha bisogno di farsi più brutta di  quello  che  è:  lo  è  già
    abbastanza.
    E  riprese  il  suo  posto  senza  più badare alla figlia che aveva le
    lacrime agli occhi.
    - Al contrario: a me pare che quella pettinatura stia molto bene  alla
    principessina  -  intervenne il principe Vassilij.
    -  Dunque,  mio  caro giovane principe...  come ti chiami?  Vieni qui,
    discorriamo un po' e facciamo conoscenza  -  disse il principe Nikolàj
    Andréevic', rivolgendosi ad Anatolij.
    "Ecco,  la farsa sta per cominciare",  pensò Anatolij  e,  sorridendo,
    andò a sedersi accanto al vecchio.
    -  Dunque,  mio  caro,  voi,  a  quanto  si dice,  siete stato educato
    all'estero.  Non come "tuo" (29) padre e io  che  abbiamo  imparato  a
    leggere  da  un  diacono.  Ditemi,  caro,  ora servite nella Guardia a
    cavallo, vero?  -  chiese il principe, fissando il giovane da vicino.
    - No,  sono passato  nell'esercito    -    rispose  Anatolij,  che  si
    tratteneva a fatica dal ridere.
    - Ah,  benissimo!  Sicché volete servire lo zar e la patria?  Siamo in
    guerra.  Un giovanotto come voi deve prestare  servizio,  certo,  deve
    prestare servizio. Siete in prima linea?
    - No, principe. Il nostro reggimento è in marcia, e io faccio parte...
    di che cosa faccio parte,  papà?  -  chiese Anatolij al padre, con una
    bella risata.
    - Ah, ah! Bel modo di servire la patria, bel modo davvero! Di che cosa
    faccio parte!  -  esclamò ridendo il principe Nikolàj Andréevic' .
    E Anatolij rise ancora più forte.  A un  tratto  il  principe  Nikolàj
    Andréevic' aggrottò il viso.
    - Bene,  bene,  va' pure...  -  disse al giovane il quale, sorridendo,
    ritornò presso le signore.
    - Così  li  hai  fatti  educare  all'estero  i  tuoi  figli,  principe
    Vassilij?  -  domandò il vecchio al padre del giovane.
    - Ho fatto quello che ho potuto e vi dirò che l'educazione di laggiù è
    molto migliore della nostra.
    -  Sì,  oggigiorno è tutto diverso,  tutto nuovo.  Bravo ragazzo!  Su,
    andiamo un po' nel mio studio.
    Prese sotto braccio il principe Vassilij e lo condusse con sé.
    Il principe Vassilij, rimasto a tu per tu con l'amico, gli espresse il
    suo desiderio e le sue speranze.
    - Che cosa credi?  -  chiese aspramente il vecchio principe.  -  Credi
    forse che io la voglia tenere con me  a  ogni  costo,  che  non  possa
    separarmi da lei? Figurarsi!  -  continuò in tono irritato.  -  Magari
    domani stesso! Ti dico subito, però, che voglio conoscere meglio colui
    che  diventerà  mio  genero.  Tu  conosci  i miei princìpi: tutto deve
    essere chiaro come la luce del sole!  Domani la interrogherò davanti a
    te:  se  lei lo desidera,  lui può restare qui un po' di tempo;  resti
    pure e io intanto vedrò e rifletterò.  -  E il principe sbuffò.  -  Se
    lo sposi pure, Màrija,  a me non importa niente!   -  gridò con quella
    stessa  voce  acuta  e  penetrante  con  cui aveva salutato suo figlio
    Andréj.
    - Vi parlerò francamente  -  rispose il principe Vassilij con il  tono
    dell'uomo astuto,  convinto dell'inutilità dell'astuzia di fronte a un
    interlocutore molto intelligente;   -  tanto  voi  leggete  nel  cuore
    delle  persone.  Anatolij  non  è  un  genio,  ma è un ragazzo buono e
    onesto, ed è un ottimo figlio.
    - Bene, bene, vedremo.
    Come sempre accade alle donne vissute a lungo sole, senza compagnia di
    uomini,  le tre signore  di  casa  del  principe  Nikolàj  Andréevic',
    all'arrivo  di  Anatolij,  avevano  sentito ugualmente che sino a quel
    momento la loro vita non era stata vera vita.  La capacità di pensare,
    di sentire, di osservare si era decuplicata all'istante in tutte e tre
    e,  come  se  la loro esistenza fosse stata sino a quel giorno avvolta
    nelle tenebre,  apparve improvvisamente illuminata da una luce nuova e
    vivificatrice.
    La  principessina  Màrija  non  pensava più alla sua faccia e alla sua
    pettinatura; nemmeno se ne ricordava. Il viso bello e aperto dell'uomo
    che  forse  sarebbe  diventato  suo  marito  assorbiva  tutta  la  sua
    attenzione.  Egli  le  pareva  buono,  energico,  deciso,  risoluto  e
    magnanimo.  Era convinta che fosse così.  Mille sogni sulla sua futura
    vita  di  famiglia  le  pullulavano nell'immaginazione,  sogni che lei
    cercava di scacciare e di nascondere.
    "Ma non sono forse troppo fredda con lui?",  si chiedeva la fanciulla.
    "Io cerco di contenermi perché segretamente mi sento già troppo vicina
    a  lui;  ma  egli  non  conosce  questi miei pensieri e potrebbe anche
    credere di essermi antipatico!".
    E la principessina si sforzava,  senza tuttavia riuscirvi,  di  essere
    gentile con il nuovo ospite.
    "La pauvre fille!  Elle est diablement laide!" [30.  Povera ragazza, è
    terribilmente brutta!] pensava intanto di lei Anatolij.
    "Mademoiselle" Bourienne,  anch'essa eccitata  al  massimo  grado  per
    l'arrivo   del  giovanotto,   aveva  pensieri  di  tutt'altro  genere.
    Naturalmente la bella ragazza,  priva di una  ben  definita  posizione
    sociale, senza parenti, senza amici e persino senza patria, non poteva
    pensare  di  dedicare  tutta la sua esistenza al servizio del principe
    Nikolàj Andréevic',  leggergli i libri ad alta  voce,  accontentandosi
    dell'amicizia  della principessina Màrija.  Ella aspettava da un pezzo
    il principe russo che,  di colpo,  avrebbe saputo  apprezzare  la  sua
    superiorità  sulle  principesse  brutte,  mal vestite,  sgraziate,  si
    sarebbe innamorato di lei  e  l'avrebbe  portata  via;  ed  ecco  che,
    finalmente,  era arrivato un principe russo!  "Mademoiselle" Bourienne
    aveva una sua storia sentita raccontare da una zia e che  essa  stessa
    aveva  completato,  una storia che le piaceva ripetersi durante le sue
    fantasticherie.  Era la storia  di  una  ragazza  sedotta  alla  quale
    appariva in sogno la povera madre, "la pauvre mère", e la rimproverava
    di  essersi  data  ad  un  uomo,  senza il matrimonio.  "Mademoiselle"
    Bourienne spesso  si  commoveva  sino  alle  lacrime,  immaginando  di
    raccontare questa vicenda a "lui",  il seduttore. Ora questo "lui", un
    vero principe russo, era apparso. Egli l'avrebbe portata via, poi dopo
    la commovente apparizione della "pauvre mère", l'avrebbe sposata. Così
    si delineava nella mente di "mademoiselle"  Bourienne  la  sua  futura
    storia mentre discorreva di Parigi con Anatolij. Ella non faceva alcun
    calcolo  (non  rifletteva  mai su quanto faceva),  ma tutto quello che
    immaginava era già da lungo tempo pronto nella  sua  mente  e  ora  si
    condensava,  semplicemente,  attorno ad Anatolij al quale desiderava e
    cercava di piacere quanto più fosse possibile.
    La principessa  Liza,  come  un  vecchio  cavallo  di  reggimento  che
    nitrisce  all'udire squillare le trombe,  dimentica del suo stato,  si
    preparava  inconsciamente  al  consueto  galoppo   della   civetteria,
    senz'alcun  proposito,  senza  alcuna intenzione di lotta,  ma con una
    ingenua e spensierata allegria.
    Sebbene Anatolij, quando si trovava in una compagnia femminile, avesse
    l'abitudine  di  recitare  la  parte  dell'uomo  seccato  di   vedersi
    corteggiato  dalle  donne,  provava ora una soddisfazione vanitosa nel
    costatare l'effetto che produceva su quelle tre creature. Inoltre egli
    cominciava  a  sentire  per  la  graziosa   e   provocante   Bourienne
    quell'appassionata  sensazione  animalesca che soleva impossessarsi di
    lui con straordinaria rapidità e che spesso lo spingeva agli atti  più
    volgari e più arditi.
    Dopo  il  tè,   tutti  passarono  nella  saletta  dei  divani,   e  la
    principessina fu  pregata  di  sonare  il  clavicembalo.  Anatolij  si
    appoggiò  allo  strumento  davanti  a  lei,  accanto  a "mademoiselle"
    Bourienne e si mise a guardare la principessina con  occhi  ridenti  e
    allegri. La fanciulla, con un'emozione timida e lieta insieme, sentiva
    su  di  sé  quello sguardo.  La sonata prediletta la trasportava in un
    mondo di intima poesia e lo sguardo che sentiva  su  di  sé  avvolgeva
    quel  mondo  in un'atmosfera poetica anche maggiore.  Ma lo sguardo di
    Anatolij quantunque fisso su di lei,  non seguiva lei ma  i  movimenti
    del piedino di "mademoiselle" Bourienne,  che egli premeva con il suo,
    sotto il clavicembalo.  Anche  "mademoiselle"  Bourienne  guardava  la
    principessina  nei  cui bellissimi occhi leggeva una espressione nuova
    di timida e gioiosa speranza.
    "Come mi vuol bene",  pensava  la  principessina  Màrija.  "Come  sono
    felice  ora e come potrò esserlo in seguito con un'amica così e con un
    simile marito!  Ma sarà veramente mio  marito?",  si  chiedeva,  senza
    osare di alzare lo sguardo sul viso di lui, i cui occhi sentiva sempre
    fissi su di sé.
    La sera,  quando dopo cena tutti si separarono, Anatolij baciò la mano
    alla principessina che,  non sapendo  neppur  lei  stessa  come,  ebbe
    l'ardire di guardare il bel volto maschile che era così vicino ai suoi
    occhi  miopi.  Poi Anatolij si avvicinò a "mademoiselle" Bourienne per
    baciar la mano anche a lei (una  cosa  sconveniente,  ma  egli  faceva
    tutto con grande semplicità e sicurezza),  e "mademoiselle" Bourienne,
    arrossendo, guardò spaventata la principessina.
    "Quelle délicatesse!" [31.  Che delicatezza!] pensò la  principessina.
    "Possibile  che  Amélie  (così  si  chiamava "mademoiselle" Bourienne)
    creda  che  io  possa  essere  gelosa  di  lei  e  che  non   apprezzi
    l'affettuosa tenerezza e la devozione che ha per me?".
    Si  avvicinò  alla  francesina  e la baciò con trasporto.  Anatolij si
    accostò alla piccola principessa per baciare la mano anche a lei.
    - "Non,  non,  non!  Quand votre père m'écrira que vous vous conduisez
    bien,  je vous donnerai ma main à baiser.  Pas avant" [32. No, no, no!
    Quando vostro padre mi avrà scritto che vi comportate bene,  allora vi
    darò la mano da baciare. Prima no!].
    E, sorridendo, alzò un ditino con aria minacciosa e lasciò la stanza.


    CAPITOLO 5.

    Tutti  si  separarono e quella notte nessuno,  a eccezione di Anatolij
    che si addormentò non appena fu a letto, riposò a lungo.
    "Possibile  che  questo  estraneo,  quest'uomo  bello  e  buono  debba
    diventare  mio  marito?",  si  chiedeva la principessina Màrija,  e la
    paura,  che non provava quasi mai,  si impadronì  di  lei.  Temeva  di
    guardarsi  attorno.  Le  sembrava  che  qualcuno  fosse lì,  dietro il
    paravento,  in quell'angolo buio e che quel  qualcuno  fosse  lui,  il
    demonio,  lui, il giovane dalla fronte bianca, dalle sopracciglia nere
    e dalla bocca rossa.
    Chiamò la cameriera e la pregò di rimanere a dormire nella sua camera.
    "Mademoiselle" Bourienne quella sera passeggiò a  lungo  nel  giardino
    d'inverno, aspettando invano qualcuno, ora sorridendogli, ora commossa
    sino  alle lacrime dalle immaginarie parole della "pauvre mère" che le
    rimproverava il suo fallo.
    La principessa Liza brontolava contro la cameriera perché il letto non
    era stato fatto bene,  non poteva restar coricata né su un  fianco  né
    sul  petto.  In  qualsiasi modo si voltasse,  il ventre quella sera le
    dava pena e fastidio.  E quella sera gliene dava più del solito perché
    la  presenza  di  Anatolij  l'aveva  riportata  vivamente indietro nel
    tempo,  in un tempo diverso,  in cui le cose non erano così e tutto si
    svolgeva per lei in modo facile e piacevole. In giubbetto e cuffia, se
    ne  stava  seduta  sulla  poltrona,  mentre  Kàtja  assonnata e con la
    treccia sfatta,  batteva e rivoltava per la  terza  volta  il  pesante
    materasso, borbottando incomprensibili parole.
    - Ti ho detto che è tutto gobbe e rientranze!   -  ripeteva la piccola
    principessa.  -  Sarei tanto contenta di potermi addormentare, e non è
    colpa mia se il materasso me lo impedisce!-  E la sua voce era tremula
    come quella di una bimba che sia lì lì per piangere.
    Neppure il vecchio principe dormiva. Tichòn,  attraverso il sonno,  lo
    sentiva sbuffare e camminare nervosamente.  Al vecchio principe pareva
    di essere stato offeso nella persona di  sua  figlia  e  l'offesa  era
    tanto più grande in quanto non riguardava direttamente lui ma un'altra
    persona,  quella  fanciulla  che  egli amava più di se stesso.  Si era
    detto che avrebbe riflettuto bene  su  tutta  la  faccenda  e  avrebbe
    trovato  la soluzione migliore da adottare,  ma intanto non faceva che
    irritarsi sempre di più.
    "E' bastato il primo venuto ed ecco che suo padre  e  tutto  il  resto
    sono  dimenticati...   Corre  di  sopra  in  camera  sua  si  pettina,
    scodinzola e diventa un'altra!  E' contenta all'idea di  lasciare  suo
    padre!  Sa  benissimo che io me ne accorgo,  ma che gliene importa?  E
    intanto io vedo che quell'idiota non ha occhi che  per  la  Bourienne!
    Bisognerà  mandarla  via quella...  E che mancanza di fierezza per non
    capirlo, se non per sé,  visto che fierezza non ne ha,  almeno per me.
    Bisogna  pur  far  capire che quell'idiota non pensa a lei,  ma solo a
    guardare la Bourienne. No, non ha proprio orgoglio,  ma le mostrerò io
    come...".
    Il  vecchio  principe  sapeva che dicendo alla figlia che s'ingannava,
    che Anatolij corteggiava la Bourienne avrebbe eccitato l'amor  proprio
    della  principessina  in  modo  tale  da  vincere  la  partita,  ossia
    realizzare il suo desiderio di non separarsi  dalla  figlia...  Questo
    pensiero lo calmò alquanto. Chiamò Tichòn e cominciò a svestirsi.
    "Li ha condotti qui il diavolo, quei due!", pensava, mentre Tichòn gli
    copriva  con  la  camicia  da notte il corpo magro e secco,  dal petto
    coperto di peli grigi. "Io non li ho chiamati, costoro!  Sono venuti a
    sconvolgere la mia vita che non avrà più lunga durata".
    -  Al  diavolo!    -   ripeté,  mentre la sua testa non sbucava ancora
    chiusa nella camicia.
    Tichòn conosceva quell'abitudine di esprimere talvolta ad alta voce  i
    propri  pensieri  e  perciò  con  viso impassibile sopportò lo sguardo
    rabbioso e interrogativo che lampeggiava al di sopra della camicia.
    - Sono andati a letto?  -  chiese il principe.
    Tichòn,  come  ogni  bravo  servitore,  indovinava  la  direzione  dei
    pensieri del padrone.  Comprese che la domanda si riferiva al principe
    Vassilij e a suo figlio e rispose:
    - Si sono degnati di coricarsi,  eccellenza,  e hanno  già  spento  il
    lume.
    - Non c'è motivo, non c'è motivo...  -  borbottò in fretta il principe
    e,  cacciati i piedi nudi nelle pantofole e le mani nelle tasche della
    veste da camera, si avvicinò al divano sul quale soleva dormire.
    Sebbene tra Anatolij e "mademoiselle" Bourienne non fosse stata  detta
    nemmeno  una  parola,  essi  si erano perfettamente intesi a proposito
    della prima parte del romanzo,  quella precedente l'apparizione  della
    "pauvre mère";  avevano capito di avere molte cose da dirsi in segreto
    e perciò,  appena  alzati,  cominciarono  a  cercare  l'occasione  per
    incontrarsi  a quattr'occhi.  Mentre la principessina Màrija si recava
    all'ora consueta dal padre,  "mademoiselle" Bourienne  e  Anatolij  si
    incontravano nel giardino d'inverno.
    Quella  mattina  la  principessina Màrija si avvicinò alla porta dello
    studio paterno con  una  insolita  trepidazione.  Le  pareva  che  non
    soltanto  tutti  sapessero che in quel giorno si sarebbe decisa la sua
    sorte,  ma che sapessero anche quali fossero i suoi pensieri.  Leggeva
    questa  impressione  nel  viso  di Tichòn e del domestico del principe
    Vassilij che,  incontratala nel corridoio mentre portava l'acqua calda
    al padrone, le si era inchinato profondamente.
    Quella   mattina  il  vecchio  principe  si  dimostrò  particolarmente
    affettuoso e sollecito verso la figlia,  la quale conosceva assai bene
    quella  sollecitudine;  era  la  stessa che gli compariva sul viso nei
    momenti in cui le sue mani secche si serravano a pugno per il dispetto
    quando essa non riusciva a risolvere un problema di aritmetica e  lui,
    alzandosi,  si  scostava  e lei ripeteva a voce bassa sempre le stesse
    parole.
    Il principe entrò subito in argomento e cominciò a parlare dandole del
    "voi".
    - Mi è stata fatta una proposta che vi riguarda  -  disse,  sorridendo
    in  modo  poco  naturale.    -    Penso  abbiate già indovinato che il
    principe Vassilij è venuto qui portando con sé il suo pupillo  -  (chi
    sa perché il principe Nikolàj Andréevic' chiamava così  Anatolij)    -
    non certo per i miei begli occhi...  Ieri mi ha fatto una proposta che
    vi riguarda e poiché  conoscete  i  miei  princìpi  lascio  a  voi  la
    decisione.
    -  In  che  senso  vi  debbo  intendere,  "mon  père"?    -   disse la
    principessina, impallidendo e poi arrossendo.
    - In che senso intendermi!   -  gridò il padre con voce  irritata.  Il
    principe  Vassilij  ti  trova di suo gradimento come nuora e chiede la
    tua mano per il suo pupillo.  Ecco in che senso devi  intendermi...  e
    come, se non così? Lo chiedo a te.
    -  Non  so  come  voi  la  pensiate,   "mon  père"    -    mormorò  la
    principessina.
    - Io? Io? Ma che c'entro io? Lasciatemi da parte. Non sono io che devo
    sposarmi. Che ne pensate voi? E' questo che si desidera sapere.
    La principessina capiva che suo padre  non  vedeva  favorevolmente  la
    cosa,  ma pensò che in quel momento o mai più si sarebbe decisa la sua
    sorte.  Abbassò gli occhi per evitare lo  sguardo  del  padre,  quello
    sguardo  che,  lo  sentiva,  la rendeva incapace di pensare,  ma,  per
    abitudine, capace soltanto di ubbidire, e disse:
    - Io non desidero altro che fare la  vostra  volontà.  Ma  se  dovessi
    esprimere ciò che desidero...
    Non riuscì a compiere la frase: il principe l'interruppe.
    - Benissimo!  -  gridò.  -  Egli prenderà te, la tua dote e per giunta
    anche "mademoiselle" Bourienne. Quella sarà la moglie e tu...
    Il  principe tacque: si era accorto dell'impressione che quelle parole
    avevano prodotto sulla figlia.  Ella aveva chinato il capo e stava per
    piangere.
    -  Su,  su,  ho  scherzato!    -    disse.   -  Ricorda però una cosa,
    figliuola: io mi attengo al principio che una ragazza ha pieno diritto
    di scelta e quindi ti lascio assoluta libertà.  Ma ricorda  che  dalla
    tua  decisione  dipende  la  felicità  della  tua  vita.  Di me non ti
    preoccupare...
    - Ma... io non so, "mon père"...
    - Non c'è niente da dire!  Lui fa quello che gli è stato  ordinato:  è
    pronto  a  sposare  te  come  qualsiasi  altra;  però tu sei libera di
    scegliere. Va' in camera tua,  rifletti e,  tra un'ora,  ritorna qui e
    davanti a lui dirai sì o no.  So che andrai a pregare.  Sì, prega pure
    o, meglio, rifletti. Va' !  Sì o no,  sì o no,  sì o no!   -   gridava
    ancora quando la principessina,  vacillante come in mezzo alla nebbia,
    usciva dallo studio.
    La sua sorte si era decisa e decisa  felicemente.  Ma  quello  che  il
    padre  aveva  detto  relativamente  alla Bourienne era un'insinuazione
    terribile. Ammesso anche che non fosse vero, era pur sempre terribile,
    ed essa non  poteva  non  pensarci.  Camminava  diritto  avanti  a  sé
    attraverso il giardino d'inverno, senza nulla vedere e sentire quando,
    all'improvviso,  il  noto  bisbiglio  di  "mademoiselle"  Bourienne la
    riscosse.  Sollevò gli occhi e a due passi da sé scorse  Anatolij  che
    abbracciava  la  francesina  e  le mormorava qualcosa.  Anatolij,  con
    un'espressione di collera sul bel viso, guardò la principessina Màrija
    e al primo momento non si staccò  neppure  dalla  Bourienne  che,  dal
    canto suo, non la vedeva.
    "Chi  è là?  Perché?  Aspettate un momento",  pareva dire la faccia di
    Anatolij. La principessina Màrija li guardava ammutolita. Non riusciva
    a capire.  Finalmente "mademoiselle" Bourienne lanciò un grido e fuggì
    precipitosamente.
    Anatolij  con  un allegro sorriso si inchinò alla principessina,  come
    invitandola a ridere di quel caso strano e, stringendosi nelle spalle,
    si avviò verso la porta che conduceva nelle sue stanze.
    Un'ora più tardi,  Tichòn andò a  chiamare  la  principessina  Màrija.
    Disse  che  il  principe  la  desiderava e aggiunse che insieme con il
    padre si trovava anche il principe Vassilij Sergéevic'.  Quando Tichòn
    era entrato dalla principessina,  essa,  seduta sul divano, teneva tra
    le braccia la Bourienne in  lacrime  e  le  accarezzava  dolcemente  i
    capelli. I bellissimi occhi della principessina, tranquilli e luminosi
    come  sempre,  guardavano  con  affettuosa  tenerezza e compassione il
    visino grazioso di "mademoiselle" Bourienne.
    - "Non, princesse, je suis perdue pour toujours dans votre coeur" [33.
    No,  principessa,  nel vostro cuore non c'è più  posto  per  me!]    -
    diceva "mademoiselle" Bourienne.
    -  "Pourquoi?  Je  vous  aime  plus  que  jamais,"    -  rispondeva la
    principessina Màrija  -  "et je tâcherai de faire tout ce qui  est  en
    mon pouvoir pour votre bonheur" [34. Perché? Io vi voglio più bene che
    mai, e cercherò di far tutto ciò che posso per la vostra felicità].
    - "Mais vous me méprisez, vous si pure, vous ne comprendrez jamais cet
    égarement de la passion.  Ah,  ce n'est que ma pauvre mère..." [35. Ma
    voi mi  disprezzate,  voi,  così  pura,  non  potrete  mai  capire  lo
    smarrimento della passione. Oh, solo la mia povera madre...].
    -   "Je   comprends  tout"  [36.   Capisco  tutto]    -    rispose  la
    principessina, con un sorriso triste.  -  Calmatevi, amica mia...  Ora
    andrò da mio padre  -  disse, e lasciò la stanza.
    Quando  la  fanciulla  entrò,  il  principe  Vassilij,  seduto  in una
    poltrona con le gambe  accavallate  e  la  tabacchiera  tra  le  mani,
    sorrideva  intenerito  e  pareva  che lui stesso compatisse la propria
    commozione. Si affrettò a portare una presa di tabacco al naso.
    - "Ah, ma bonne, ma bonne"  -  disse,  alzandosi e prendendole tutte e
    due le mani.  Sospirò e aggiunse:   -  "Le sort de mon fils est en vos
    mains. Décidez, ma bonne, ma chère, ma douce Marie,  que j'ai toujours
    aimée  comme  ma  fille" [37.  Mia cara,  mia cara.  Il destino di mio
    figlio è nelle vostre mani. Decidete, mia buona,  mia cara,  mia dolce
    Màrija, alla quale ho sempre voluto bene come a una figliuola].
    Si scostò, e una vera lacrima brillò nei suoi occhi.
    - Fr...  fr...   -  sbuffava intanto Nikolàj Andréevic'.  -  Ecco qui,
    il principe Vassilij,  a nome del suo pupillo...  ossia di suo figlio,
    chiede  la tua mano.  Vuoi o non vuoi diventare la moglie del principe
    Anatolij Kuragin?  Rispondi: sì o no  -  gridò.   -  Poi io mi riservo
    il diritto di esprimere la mia opinione, semplicemente la mia opinione
    -   aggiunse il principe Nikolàj Andréevic',  rivolgendosi al principe
    Vassilij e rispondendo al suo sguardo supplichevole.  -  Sì o no?
    - Il mio desiderio,  "mon père",  è  di  non  lasciarvi  mai,  di  non
    separare mai la mia vita dalla vostra. Non voglio sposarmi  -  rispose
    decisamente la fanciulla, fissando i suoi bellissimi occhi sul padre e
    sul principe Vassilij.
    -  Sciocchezze,  sciocchezze,  stupidaggini,  assurdità!   -  gridò il
    principe Nikolàj Andréevic',  aggrottando le sopracciglia e,  presa la
    figlia per mano, l'attirò a sé; non la baciò, ma si limitò a sfiorarle
    la  fronte con la fronte,  e le strinse così forte la mano che serrava
    tra le sue che il viso della fanciulla si contrasse,  ed ella mandò un
    grido.
    Il principe Vassilij si alzò.
    -  "Ma  chère,  je  vous  dirai que c'est un moment que je n'oublierai
    jamais, jamais; mais,  ma bonne,  est-ce que vous ne nous donnerez pas
    un peu d'espérance de toucher ce coeur si bon, si généreux. Dites, que
    peut-être...  L'avenir est si grand. Dites: peut-être" [38.  Mia cara,
    posso dirvi che questo è un momento che non dimenticherò mai, mai; ma,
    mia cara, non ci vorrete dare un filo di speranza che un giorno questo
    vostro cuore cosi buono  e  generoso  possa  commuoversi?  Diteci  che
    forse... L'avvenire è così lungo. Dite: forse].
    - Principe, ciò che ho detto è tutto quello che ho nel cuore.
    -  Vi  ringrazio  per  l'onore  che m'avete fatto,  ma non sarò mai la
    moglie di vostro figlio.
    - Bene,  l'argomento è chiuso,  mio caro.  Sono molto lieto di  averti
    veduto,  molto lieto.  Va' principessina, va' in camera tua-  disse il
    vecchio principe.  -  Molto,  molto lieto di averti veduto  -  ripeté,
    abbracciando il principe Vassilij.
    "La mia vocazione è un'altra",  pensava intanto la fanciulla;  "la mia
    vocazione è  di  essere  felice  di  un'altra  felicità:  la  felicità
    dell'amore e del sacrificio.  E, per quanto mi costi, farò la felicità
    della  povera  Amélie.  Lo  ama  così  appassionatamente!  Ed  è  così
    profondamente pentita!  Farò tutto quanto sta in me perché si sposino.
    Se Anatolij non e ricco,  darò io a lei i mezzi,  li  chiederò  a  mio
    padre,  li chiederò ad Andréj. Sarò felice quando lei sarà sua moglie.
    E' così disgraziata, sola, in terra straniera,  senza aiuto!  Mio Dio,
    con  quanta passione deve amarlo se ha potuto smarrirsi così!  Chi sa,
    forse avrei fatto  anch'io  come  lei...",  pensava  la  principessina
    Màrija.


    CAPITOLO 6.

    Da  molto tempo la famiglia Rostòv non aveva più notizie di Nikòluska.
    Solo verso la metà dell'inverno, il conte ricevette una lettera, sulla
    cui busta riconobbe la calligrafia del figlio.  Con quella lettera  in
    mano,  il conte,  vagamente spaventato,  corse in punta di piedi nella
    sua stanza da lavoro cercando di non essere visto,  vi si rinchiuse  e
    cominciò  a  leggere.   Anna  Michàjlovna,  non  appena  fu  informata
    dell'arrivo della lettera (ella sapeva sempre tutto ciò che  succedeva
    in  casa),  entrò a passi silenziosi nello studio e trovò il conte con
    il foglio tra le mani che singhiozzava e rideva contemporaneamente.
    Anna Michàjlovna,  benché i suoi affari si  fossero  ormai  sistemati,
    continuava a vivere in casa Rostòv.
    - "Mon bon ami?" [39.  Mio buon amico?]  -  domandò con tristezza,  in
    tono interrogativo, già pronta a commuoversi.
    Il conte singhiozzò più forte.
    - Nikòluska...  una lettera...  è stato  ferito...  "ma  chère"...  la
    contessa...  promosso  ufficiale...  Sia  lodato Iddio!  Come faremo a
    comunicare questo alla contessuccia?
    Anna Michàjlovna gli sedette accanto,  asciugò col proprio  fazzoletto
    le  lacrime di lui e quelle che erano cadute sul foglio;  poi lesse la
    lettera,  tranquillizzò il conte e concluse  che  prima  dell'ora  del
    pranzo e del tè avrebbe preparato la contessa,  e che poi, dopo il tè,
    con l'aiuto di Dio, le avrebbe spiegato tutto.
    Durante il pranzo, Anna Michàjlovna parlò delle vicende della guerra e
    di Nikòluska; chiese due volte,  sebbene lo sapesse benissimo,  quando
    era  giunta  l'ultima lettera di lui,  e disse che era molto probabile
    che prestissimo,  forse quel giorno stesso,  arrivasse uno scritto del
    giovane. A ognuna di queste allusioni, quando la contessa cominciava a
    turbarsi  e  guardava  ansiosa  ora  il  conte  ora  Anna Michàjlovna,
    quest'ultima, con la massima naturalezza, riconduceva la conversazione
    su argomenti insignificanti. Natascia, che di tutta la famiglia era la
    persona più capace di cogliere le sfumature  delle  intenzioni,  degli
    sguardi  e  dell'espressione  delle  fisionomie,  sin  dall'inizio del
    pranzo  stava  attentissima  e  capiva  che  tra  suo  padre  e   Anna
    Michàjlovna doveva esserci qualcosa che si riferiva a suo fratello,  e
    che Anna Michàjlovna stava preparando il terreno per comunicare questo
    qualcosa.  Per quanto ardita (Natascia sapeva quanto sua  madre  fosse
    sensibile  a ogni notizia che riguardava Nikòluska),  non si arrischiò
    durante il pranzo a far domande; per l'inquietudine non mangiò nulla e
    si agitò continuamente sulla sedia senza dar retta  alle  osservazioni
    della  governante.  Appena  terminato  il  pranzo,  essa si affrettò a
    correre dietro ad Anna Michàjlovna,  la  raggiunse  nella  stanza  dei
    divani e le si buttò al collo.
    - Zia cara, ditemi, cosa è successo?
    - Niente, tesoro...
    -  No,  anima  mia,  cara...  non vi lascio: sono certa che voi sapete
    qualcosa.
    Anna Michàjlovna scosse la testa.
    - "Vous êtes une fine mouche, mon enfant" [40. Siete una furbacchiona,
    bimba mia!]  -  disse.
    - E' arrivata una lettera di Nikolàj?  E' certo!   -   gridò  Natascia
    leggendo già la risposta affermativa sul viso di Anna Michàjlovna.
    -  Ma  in nome di Dio,  sii prudente: tu sai quanto una notizia simile
    possa colpire la tua "maman".
    - Sarò prudente, sarò prudente,  ma parlate.  Non volete dir nulla?  E
    allora vado subito dalla mamma...
    Anna  Michàjlovna  in  poche  parole  mise  Natascia  al  corrente del
    contenuto della lettera, a patto però che non ne accennasse a nessuno.
    - Parola d'onore!   -  rispose  Natascia,  facendosi  il  segno  della
    croce.  -  Non dirò nulla a nessuno  -  e corse subito da Sònja.
    - Nikòlenka...  è ferito, c'è una lettera...  -  esclamò in tono lieto
    e solenne.
    - Nicolas!  -  riuscì soltanto a dire Sònja, facendosi improvvisamente
    pallida.
    Natascia,  al vedere l'impressione prodotta  su  Sònja  dalla  notizia
    della ferita di suo fratello,  ne comprese per la prima volta il senso
    doloroso.
    Si gettò tra le braccia di Sònja e pianse.
    - Solo un poco... una ferita leggera... ma l'hanno promosso ufficiale;
    ora sta bene, lo scrive lui stesso  -  disse tra le lacrime.
    - Come si vede  che  voialtre  donne  siete  tutte  piagnucolose!    -
    esclamò Pétja,  camminando a gran passi decisi su e giù per la stanza.
    -  Io sono tanto contento,  invece,  proprio tanto  contento  che  mio
    fratello si sia distinto.  Voi non sapete che piagnucolare. Non capite
    proprio nulla!
    Natascia sorrise tra le lacrime.
    - Tu hai letto la lettera?  -  chiese Sònja.
    - No,  non l'ho letta,  ma lei mi ha detto che ormai è tutto passato e
    che è già ufficiale.
    - Sia ringraziato Iddio!   -  rispose Sònja,  facendosi il segno della
    croce.
    - Ma se non ti avesse detto la verità? Andiamo da "maman".
    Pétja continuava a passeggiare avanti e indietro per la stanza.
    - Se io fossi al posto di Nikòluska,   -  saltò su a dire  -  ne avrei
    uccisi  chi sa quanti di questi francesacci!  Sono dei vili!  Ne avrei
    ammazzati tanti da farne un mucchio alto così!  -  proseguì Pétja.
    - Taci, Pétja, quanto sei stupido!
    - Non io sono stupido, è stupido chi piange per delle sciocchezze!   -
    dichiarò il ragazzino.
    - Te lo ricordi,  tu?   -  chiese Natascia dopo un minuto di silenzio.
    Sònja sorrise.
    - Se ricordo Nicolas?
    - No,  Sònja,  ti chiedo se te lo ricordi,  se ti  ricordi  di  tutto-
    rispose Natascia con un gesto pieno di zelo, evidentemente desiderando
    di  dare  alle  sue  parole  il  significato più serio.   - Anch'io mi
    ricordo di Nikòlenka... di Borìs invece non mi ricordo affatto.
    - Ma come? Non ti ricordi di Borìs?  -  chiese Sònja con stupore.
    - Non è che non me lo ricordi,  so  com'è,  ma  non  lo  ricordo  come
    Nikòlenka.  Se chiudo gli occhi, lui lo vedo subito, ma Borìs no...  -
    (E chiuse gli occhi).  -  No, non vedo proprio niente!
    - Ah,  Natascia!   -   esclamò  Sònja,  con  aria  solenne,  e  guardò
    seriamente  l'amica,  come se la considerasse indegna di ascoltare ciò
    che stava per dirle e come se parlasse con un'altra  persona  con  cui
    non  fosse possibile scherzare.   -  Ho preso ad amare tuo fratello e,
    qualsiasi cosa possa accadere a me o a lui,  non cesserò mai di amarlo
    per tutta la vita.
    Natascia,  stupita,  con gli occhi pieni di curiosità,  guardava Sònja
    senza parlare. Sentiva che quello che Sònja diceva era la verità,  che
    l'amore  di  cui  la  fanciulla parlava esisteva realmente ma che lei,
    Natascia,  non aveva ancora mai provato nulla di simile.  Credeva a un
    sentimento del genere, ma non lo capiva.
    - Gli scriverai?  -  domandò.
    Sònja si fece pensierosa.
    La  questione  se  dovesse  o no scrivere a Nikolàj e che cosa dovesse
    dirgli era una questione che la tormentava. Ora che egli era ufficiale
    e un eroe ferito, sarebbe stato bello ricordarsi di lui, quasi volendo
    rammentargli l'impegno che aveva preso con lei?
    - Non so...  credo che,  se mi scriverà,  gli risponderò  -  disse  la
    fanciulla, arrossendo.
    - E non ti vergognerai a scrivergli?
    Sònja sorrise.
    - No.
    -   Io  mi  vergognerei  se  dovessi  scrivere  a  Borìs...   non  gli
    scriverei...
    - E perché vergognarsi?
    - Così... non lo so. Mi vergognerei.
    - Io lo so perché si vergogna  -   s'intromise  Pétja,  ancora  offeso
    dalla  precedente  osservazione  di  Natascia.    -    Perché  è stata
    innamorata di quel giovanottone con gli  occhiali    -    (così  Pétja
    indicava  il  suo  omonimo,  il  nuovo  conte  Bezuchov),    -   ora è
    innamorata del "cantante"...   -   (Pétja  parlava  dell'italiano  che
    insegnava canto a Natascia);  -  ecco perché si vergogna!
    - Sei stupido, Pétja  -  rispose Natascia.
    - Non più di te, comare mia,  -  disse il novenne Pétja, come se fosse
    stato un vecchio brigadiere.
    La  contessa  era  stata preparata dalle allusioni di Anna Michàjlovna
    durante il pranzo.  Rientrata in camera e sedutasi nella sua  poltrona
    non  distoglieva  gli  occhi  dal ritratto in miniatura del figlio che
    ornava il coperchio della tabacchiera, mentre i suoi occhi erano pieni
    di lacrime. Anna Michàjlovna,  con la lettera in mano,  si avvicinò in
    punta di piedi alla camera della contessa, e si fermò.
    -  Non entrate  -  disse al vecchio conte che la seguiva.   -  Verrete
    dopo...  -  e si chiuse l'uscio alle spalle.
    Il conte appoggiò l'orecchio alla serratura e rimase in ascolto.
    Sulle prime udì soltanto uno scambio di parole  indifferenti,  poi  la
    sola  voce  di  Anna  Michàjlovna  che parlò a lungo e infine un grido
    seguito da un silenzio: poi di nuovo le due voci che  discorrevano  in
    tono  gioioso,  e  finalmente  dei passi;  e Anna Michàjlovna gli aprì
    l'uscio.  La sua faccia aveva l'espressione fiera di un chirurgo  che,
    terminata una difficile amputazione, introduce il pubblico ad ammirare
    il risultato della sua abilità.
    -  "C'est  fait!"  [41.  Fatto!]  -  disse al conte,  indicando con un
    gesto solenne la contessa che teneva in una mano la tabacchiera con il
    ritratto e nell'altra la lettera e posava le labbra ora su questa  ora
    su quella.
    Alla  vista del marito,  essa gli tese le braccia,  gli serrò la testa
    calva, continuando,  al di sopra di questa,  a fissare la lettera e il
    ritratto  e  infine,  per potervi ancora appoggiare le labbra,  scostò
    dolcemente la testa calva. Vera,  Natascia,  Sònja e Pétja entrarono e
    la  lettura  cominciò.  Nella  lettera  erano  descritte brevemente la
    campagna e le due battaglie alle quali aveva partecipato  Nikòluska  e
    la promozione a ufficiale.  Aggiungeva che baciava le mani a "maman" e
    a "papa",  chiedendo la loro benedizione e mandava un bacio a Vera,  a
    Natascia  e a Pétja.  Inoltre salutava "monsieur" Schelling,  "madame"
    Schloss e la bambinaia e pregava che  si  baciasse  per  lui  la  cara
    Sònja,  che  egli  amava  sempre  allo  stesso  modo  e della quale si
    ricordava sempre. A queste parole Sònja arrossì con tanta violenza che
    le spuntarono le lacrime e,  non  avendo  la  forza  di  sostenere  lo
    sguardo  dei  presenti  rivolto su di lei,  scappò in sala,  si mise a
    correre,  piroettò facendo gonfiare  come  un  pallone  la  sua  gonna
    leggera e poi,  rossa in viso e sorridente,  si sedette per terra.  La
    contessa piangeva.
    - Perché piangete, "maman"?  -  domandò Vera.   -  Di tutto quello che
    scrive c'è da rallegrarsi, non da piangere.
    Era verissimo,  ma il conte,  la contessa e Natascia, tutti quanti, la
    guardarono con aria di rimprovero. "A chi somiglia, questa?", pensò la
    contessa.
    La lettera di Nikòlenka fu riletta cento  volte  e  quelli  che  erano
    giudicati degni di ascoltarla,  dovevano andare dalla contessa che non
    se  la  lasciava  sfuggire  dalle  mani.  Vennero  i  precettori,   le
    bambinaie,  Mìtenka,  alcuni  conoscenti,  e  ogni  volta  la contessa
    rileggeva la lettera  con  un  piacere  sempre  nuovo,  e  ogni  volta
    scopriva  in  essa  ignorate  virtù del suo Nikòluska.  Come le pareva
    strano,  come la rallegrava  il  pensiero  che  vent'anni  prima  ella
    avvertiva  muoversi  in lei con le piccole membra,  quel figlio per il
    quale ella bisticciava con il marito perché lo  viziava,  quel  figlio
    che  aveva imparato prima a dire "pera" e poi "donna",  come le pareva
    strano che quel figlio si trovasse ora lontano, in terra straniera, in
    un ambiente estraneo, e fosse un eroico guerriero, solo, senza guida e
    senza aiuto e agisse ormai da persona adulta. La universale,  secolare
    esperienza  che insegna come i figli,  con insensibile cammino,  dalla
    culla in poi diventino uomini,  non aveva valore per la  contessa.  La
    trasformazione  di quel bimbo in uomo,  passando a grado a grado per i
    vari periodi della crescita,  era per lei straordinario  come  se  mai
    milioni  e  milioni di esseri non fossero diventati uomini percorrendo
    la stessa strada.  E,  come vent'anni prima non poteva credere che  la
    minuscola  creatura che viveva in lei,  accanto al suo cuore,  avrebbe
    gridato, succhiato il suo latte e parlato, così ora non poteva credere
    che quella stessa creatura potesse essere diventata l'individuo  forte
    e coraggioso,  il modello di figlio e di uomo che era ora, a quanto si
    poteva giudicare da quella lettera.
    - E che stile!  Come scrive  bene!    -    diceva  leggendo  la  parte
    descrittiva  della  lettera.    -  E che animo!  Di sé non dice nulla,
    neppure una parola!  Parla invece di un certo Denissov;  eppure egli è
    senza  dubbio  il  più  coraggioso di tutti.  Non dice nulla delle sue
    sofferenze.  Che cuore!  Come lo riconosco!  E come si è ricordato  di
    tutti!  Non ha dimenticato nessuno...  Lo dicevo sempre,  sempre io...
    sin da quando era piccolino così...
    Per più di una settimana tutti in casa prepararono minute e  copiarono
    in  bella  copia  le  lettere per Nikòluska.  Per il vigile zelo della
    contessa e per cura del conte,  si raccolsero gli oggetti necessari  e
    il  denaro  occorrente  per  la  divisa e per tutto ciò di cui potesse
    avere bisogno  il  nuovo  ufficiale.  Anna  Michàjlovna,  donna  molto
    pratica, aveva saputo procurare per sé e per suo figlio una protezione
    speciale anche per quanto riguardava la corrispondenza.  Aveva modo di
    rispedire la sua posta al granduca Konstantìn Pàvlovic' che  comandava
    la  Guardia.  I  Rostòv  supponevano  che  l'indirizzo: "Guardia russa
    all'estero" fosse un indirizzo più  che  sufficiente  e  che,  se  una
    lettera  arrivava  al  granduca  comandante  della Guardia,  non c'era
    ragione perché non pervenisse anche al  reggimento  di  Pàvlograd  che
    doveva  trovarsi  lì  nelle  vicinanze.  Perciò  fu  deciso di mandare
    lettere e denaro per mezzo di un corriere,  a Borìs,  il quale avrebbe
    dovuto far recapitare tutto a Nikòluska.  Le lettere erano del vecchio
    conte,  della contessa,  di Pétja,  di Vera,  di Natascia,  di  Sònja,
    accompagnate  dai  seimila rubli per la divisa e da alcuni oggetti che
    il conte mandava a suo figlio.


    CAPITOLO 7.

    Il 12 di novembre l'esercito di Kutuzòv,  accampato presso Olmütz,  si
    preparava  a  essere passato in rivista,  il giorno seguente,  dai due
    imperatori: di Russia e di Austria.  La  Guardia,  non  appena  giunta
    dalla  Russia,  aveva trascorso la notte a quindici miglia da Olmütz e
    la mattina dopo,  alle dieci precise,  raggiunse direttamente il campo
    della rivista.
    Nikolàj  Rostòv  ricevette quel giorno un biglietto da Borìs,  con cui
    gli comunicava che il reggimento Izmajlovskij avrebbe passato la notte
    a quindici miglia da  Olmütz  e  che  lui,  Borìs,  lo  aspettava  per
    consegnargli una lettera e del denaro.  Il denaro, in particolare, era
    necessario a Rostòv ora che,  reduce  dalla  campagna  di  guerra,  le
    truppe  si  erano  fermate presso Olmütz dove i vivandieri e gli ebrei
    austriaci,  ben provvisti,  che gremivano il campo,  erano in grado di
    offrire  ogni  genere  di  tentazioni.  Al  reggimento di Pàvlograd si
    susseguivano banchetti per festeggiare le decorazioni e le  ricompense
    ottenute  sul  campo,  e  frequenti  viaggi  di  piacere a Olmütz,  da
    un'ungherese, una certa Karolina,  che,  giunta da poco,  aveva aperto
    una trattoria dove parecchie belle ragazze servivano i clienti. Rostòv
    aveva  recentemente  festeggiato  la  propria  promozione a ufficiale,
    aveva acquistato Beduino, il bel morello di Denissov,  ed era pieno di
    debiti con i compagni e i vivandieri.  Ricevuto il biglietto di Borìs,
    partì con un collega per Olmütz dove si trattenne a pranzare, bere una
    bottiglia  di  vino  e  poi,  a  cavallo,   si  avviò  da  solo  verso
    l'accampamento della Guardia a cercare il suo amico d'infanzia. Rostòv
    non era ancora riuscito a mutare uniforme: indossava una giubba un po'
    logora da alfiere con la croce di San Giorgio,  da soldato, un paio di
    pantaloni con il fondo di cuoio e portava una  sciabola  da  ufficiale
    con  la dragona.  Montava un cavallo del Don,  comperato da un cosacco
    durante  la  campagna;   e  il  berretto  ammaccato  da   ussaro   era
    spavaldamente   posato   sulle   ventitré.    Mentre   si   avvicinava
    all'accampamento del  reggimento  Izmajlovskij,  Rostòv  pensava  allo
    stupore di Borìs e di tutti gli altri suoi compagni della Guardia alla
    vista del suo aspetto marziale di ussaro che aveva combattuto.
    La  Guardia aveva partecipato a tutta la campagna di guerra come a una
    passeggiata militare, facendo sfoggio di eleganza e di disciplina.  Le
    marce  erano  state  brevi,  gli zaini venivano caricati sui carri e a
    ciascuna tappa le autorità austriache offrivano agli ufficiali  pranzi
    eccellenti.   I   reggimenti  entravano  nella  città  e  ne  uscivano
    accompagnati dalla banda e durante tutta la campagna (cosa di  cui  la
    Guardia andava orgogliosa), per ordine del granduca, i soldati avevano
    marciato  al  passo  e  gli ufficiali a piedi,  ai loro posti.  Borìs,
    durante tutta la campagna, aveva marciato e si era fermato insieme con
    Berg, ora già comandante di compagnia.  Berg,  avuto il comando di una
    compagnia  durante  la  campagna  per  la  sua  precisione  e  la  sua
    diligenza,  era riuscito a conquistarsi la fiducia dei  capi  e  aveva
    sistemato  molto  vantaggiosamente  i  suoi  affari dal punto di vista
    economico.  Borìs,  per parte sua,  aveva fatto molte  conoscenze  con
    persone  che  potevano  essergli  utili,  e  mediante  una  lettera di
    raccomandazione  di  Pierre,   aveva  conosciuto  il  principe  Andréj
    Bolkonskij,  con  l'aiuto del quale sperava di ottenere un posto nello
    stato maggiore del generalissimo.  Berg e Borìs,  vestiti con accurata
    eleganza, si riposavano, dopo la marcia del giorno avanti, nel lindo e
    ben  arredato  alloggio  che  era  stato loro assegnato,  seduti a una
    tavola rotonda, e giocavano a scacchi.  Berg fumava una lunga pipa che
    teneva  tra  le  ginocchia.  Borìs,  con  la  sua consueta precisione,
    ammucchiava a piramide,  con le bianche mani sottili,  i  pezzi  degli
    scacchi fuori gioco,  in attesa delle mosse di Berg,  e fissava il suo
    avversario,  evidentemente assorto nel gioco,  come  sempre,  pensando
    soltanto a ciò che lo teneva occupato in quel momento.
    - Ebbene, come ve la cavate?  -  disse Borìs.
    -  Faremo  il  possibile    -    rispose Berg,  toccando un pezzo,  ma
    ritirando poi, subito la mano.
    In quel momento la porta si aprì.
    - Ah, eccolo, finalmente!   -  gridò Rostòv.  -  E c'è anche Berg!  Ah
    tu,  "petì sanfàn,  allé cuscé dormir" (42)  -  esclamò,  ripetendo le
    parole della bambinaia di cui un tempo rideva con Borìs.
    - Santi benedetti,  come sei cambiato!   -  Borìs si alzò  per  andare
    incontro  a  Rostòv ma,  alzandosi,  non trascurò di mettere a posto i
    pezzi degli scacchi che  cadevano  e  fece  il  gesto  di  abbracciare
    l'amico, ma Nikolàj si tirò indietro. Con quel particolare senso della
    gioventù che teme le vie battute e vuole esprimere i propri sentimenti
    in  modo  nuovo,  personale  e  diverso  da come li esprimono,  spesso
    fingendo,  gli anziani,  Nikolàj voleva  fare  qualcosa  di  insolito,
    incontrando  l'amico:  voleva  dargli  un pizzicotto o uno spintone e,
    soprattutto, non abbracciarlo né baciarlo come facevano tutti.  Borìs,
    invece, calmo e affettuoso, abbracciò e baciò tre volte Rostòv.
    Erano  trascorsi  sei  mesi  da  quando  i  due giovani si erano visti
    l'ultima volta e,  poiché erano in  quel  periodo  in  cui  i  giovani
    compiono  i  primi  passi  nella  vita,  costatarono  l'uno nell'altro
    straordinarie trasformazioni: le tracce del  tutto  nuove  che  quegli
    ambienti,  nei  quali  avevano  percorso  quei primi passi della vita,
    avevano lasciato in loro.  Erano entrambi molto mutati dal loro ultimo
    incontro  e  fremevano  dal  desiderio  di  mostrarsi reciprocamente i
    mutamenti avvenuti.
    - Eh, voi, maledetti lucidatori di pavimenti! Freschi e puliti come di
    ritorno da una passeggiata...  altro che noi  poveracci...-    esclamò
    Rostòv  con una voce baritonale completamente nuova per Borìs,  mentre
    con baldanza soldatesca indicava i suoi calzoni sporchi di fango.
    Al vociare di Rostòv, la padrona di casa, una tedesca,  comparve sulla
    soglia.
    - Carina, eh?  -  disse Rostòv, strizzando un occhio.
    - Perché gridi tanto?  Vuoi spaventare tutti, tu...  -  osservò Borìs.
    -  Non ti aspettavo oggi  -  aggiunse.   -  Ieri soltanto t'ho mandato
    un  biglietto  per  mezzo  di un mio conoscente,  aiutante di campo di
    Kutuzòv,  Bolkonskij.  Non  credevo  che  te  lo  facesse  avere  così
    presto... Ebbene, come stai? Hai già avuto il battesimo del fuoco?
    Rostòv, senza rispondere, batté la mano sulla croce di San Giorgio, da
    soldato,  che  gli  pendeva da un cordone della giubba e,  mostrato il
    braccio fasciato, guardò Berg con un sorriso.
    - Come vedi...  -  disse.
    - Ah, così, dunque? Bene, bene  -  esclamò Borìs,  pure sorridendo.  -
    Anche  noi  abbiamo  fatto una bella campagna.  Tu sai che il principe
    ereditario è sempre venuto con  il  nostro  reggimento,  cosicché  noi
    abbiamo goduto di tutte le comodità e di tutti i vantaggi. In Polonia,
    pranzi,  feste,  ricevimenti,  balli  da non descriversi!  Il principe
    ereditario è stato molto affabile con tutti noi ufficiali.
    E i due amici si misero a raccontare,  uno le sue  orge  di  ussaro  e
    della  vita  di  accampamento,  l'altro  i  vantaggi e le comodità del
    servizio alle dipendenze di personaggi altolocati.
    - Ah,  si sa,  la Guardia!   -  esclamò Rostòv.   -  Suvvia,  manda  a
    prendere un po' di vino.
    Borìs aggrottò le sopracciglia.
    - Se proprio lo vuoi...  -  disse.
    E,  avviandosi  al  letto,  prese  di  sotto  ai  candidi guanciali il
    borsellino e ordinò che gli fosse portato il vino.
    - Ed eccoti il denaro e le lettere  -  aggiunse.
    Rostòv prese le lettere e,  buttato il  denaro  sul  divano,  puntò  i
    gomiti  sul  tavolo e cominciò a leggere.  Dopo poche righe,  gettò su
    Berg uno sguardo adirato. Incontrandone lo sguardo, Rostòv si coprì il
    viso con la lettera.
    - Però...  un bel po' di denaro vi hanno mandato   -    osservò  Berg,
    accennando   alla   pesante   borsa   che   era   affondata   un  poco
    nell'imbottitura del divano.
    - Noialtri,  conte,  dobbiamo accontentarci di  vivere  con  i  nostri
    stipendi. Quanto a lui, vi dirò...
    -  Sentite,  mio caro Berg,   -  disse Rostòv  -  quando riceverete da
    casa una lettera e vi troverete in compagnia  di  un  amico  al  quale
    vorrete rivolgere chissà quante domande,  e io mi troverò presente, me
    ne andrò subito,  per non disturbarvi.  Datemi retta,  andatevene  per
    favore da qualche parte... magari al diavolo!  -  gridò e subito dopo,
    afferratolo  per  le  spalle,   lo  guardò  affettuosamente,   volendo
    evidentemente addolcire la villania delle proprie parole  e  aggiunse:
    -  Sapete, eh, che non dovete prendervela a male... Mio caro, vi parlo
    a cuore aperto come a un nostro vecchio conoscente.
    - Ma figuratevi,  conte, capisco benissimo  -  disse Berg, alzandosi e
    parlando con voce gutturale.
    - Andate dai padroni di casa: vi hanno  invitato    -    lo  consigliò
    Borìs.
    Berg indossò una giubba pulita di fresco,  senza una macchiolina né un
    granello di polvere,  si pettinò davanti allo  specchio  sollevando  i
    capelli sulle tempie, come li portava l'imperatore Aleksàndr Pàvlovic'
    e,  persuaso  da  un'occhiata  di Rostòv che la sua giubba aveva fatto
    effetto, uscì dalla stanza con un affabile sorriso.
    - Oh, sono un vero animale  -  esclamò Rostòv, continuando a leggere.
    - Perché?  -  chiese Borìs.
    - Ah,  che porco sono io...  che non ho mai scritto alla mia famiglia,
    causando  loro  tanta  ansia!  Che porco!   -  rispose arrossendo.   -
    Suvvia, manda Gavrilo a prendere il vino! Beviamo dunque!
    Tra le lettere dei parenti ne era acclusa una di  raccomandazione  per
    il principe Bagratiòn,  che la vecchia contessa,  su consiglio di Anna
    Michàjlovna, si era procurata per mezzo di conoscenti e che mandava al
    figlio, pregandolo di consegnarla a destinazione e di trarne profitto.
    - Che sciocchezze!  Non ne ho  proprio  bisogno    -    disse  Rostòv,
    buttando la lettera sotto la tavola.
    - Perché la butti via?  -  chiese Borìs.
    - E' una lettera di raccomandazione: non so che farmene!
    -  Come,  non  sai  che  fartene di una lettera di raccomandazione?  -
    domandò Borìs.  -  Questa lettera ti sarà invece molto utile.
    - Non mi sarà utile un bel niente, e io non andrò a fare l'aiutante di
    nessuno.
    - E perché?  -  chiese Borìs.
    - E' una carica da lacché!
    - Vedo che sei sempre lo  stesso  sognatore...    -    replicò  Borìs,
    scuotendo la testa.
    - E tu lo stesso diplomatico. Ma parliamo d'altro. Come va, dunque?  -
    domandò Rostòv.
    -  Eh,  come  vedi...  Finora tutto è andato bene,  ma ti confesso che
    desidererei molto essere nominato aiutante di campo e non  restare  al
    fronte.
    - Perché?
    -  Perché quando si è avviati alla carriera militare,  bisogna cercare
    di percorrerla brillantemente, quanto più sia possibile.
    - Eh già!  -  disse Rostòv, evidentemente pensando ad altro.
    Egli fissava con uno sguardo interrogativo gli  occhi  dell'amico,  ed
    era chiaro che cercava invano la soluzione di un problema.
    Il vecchio Gavrilo portò il vino.
    - Non credi che ora sia il caso di mandare a chiamare Alfonse Karlyc'?
    -  chiese Borìs.  -  Egli berrà con te. Io non bevo.
    -  Sì,  sì,  chiamalo!  Ma  che tipo è questo tuo tedesco?   -  chiese
    Rostòv con un sorriso sprezzante.
    - E' un ottimo uomo, molto onesto e molto simpatico  -  rispose Borìs.
    Rostòv fissò di nuovo l'amico negli occhi e sospirò.  Berg  ritornò  e
    attorno  alla  bottiglia di vino la conversazione dei tre ufficiali si
    animò.  I due della Guardia ripresero a descrivere a  Rostòv  le  loro
    marce e le feste che erano state loro offerte in Russia,  in Polonia e
    all'estero. Riferirono parole e atti del loro comandante, il granduca,
    raccontarono aneddoti relativi alla  sua  bontà  e  al  suo  carattere
    focoso. Berg, secondo la sua abitudine, taceva quando la conversazione
    non  lo  riguardava personalmente ma,  a proposito della bontà e della
    focosità del granduca,  narrò con vero piacere come in  Galizia  fosse
    riuscito  a  parlargli  di  persona  mentre ispezionava i reggimenti e
    montava su tutte le furie per i movimenti irregolari delle truppe. Con
    un simpatico sorriso sulle labbra raccontò come il granduca,  preso da
    un  accesso  di  collera,  gli  si fosse avvicinato gridando "Arnauti!
    (43)" (Arnauti era l'espressione  preferita  del  principe  ereditario
    quando  era  in  preda  alla collera) e subito aveva fatto chiamare il
    comandante della compagnia.
    - Lo credete,  conte?  Non mi spaventai affatto perché sapevo di  aver
    ragione.  Vedete,  conte,  posso  dire,  senza  vantarmi,  di sapere a
    memoria tutti gli ordini  del  giorno  del  reggimento  e  conosco  il
    regolamento come il "Pater noster".  Perciò,  conte,  la mia compagnia
    non è mai trascurata e io avevo quindi  la  coscienza  tranquilla.  Mi
    presentai  -  Berg si alzò e mostrò come si era presentato con la mano
    alla visiera. (In realtà sarebbe stato difficile esprimere con il viso
    un maggior rispetto e un maggior compiacimento per se stesso).   -  Mi
    sollevò di peso,  come si suole dire,  e mi diede una di quelle lavate
    di  testa  che non so descrivere,  urlando: "Arnauti!  Al diavolo!  In
    Siberia!"  -  continuava Berg,  sorridendo maliziosamente.   -  Sapevo
    di aver ragione e perciò stavo muto come un pesce;  non è vero, conte?
    "Ehi,  hai perso la lingua?" urla il granduca.  E io ancora zitto.  Lo
    credereste,  conte?  Il  giorno dopo,  sull'ordine del giorno,  nessun
    accenno alla faccenda.  Ecco ciò che significa non perdere  la  testa!
    Proprio così, conte  -  concluse Berg, riprendendo la pipa e lanciando
    in aria cerchietti di fumo.
    - Sì, sì... giustissimo  -  disse Rostòv, sorridendo.
    Ma  Borìs,  notando  che  Rostòv aveva intenzione di burlarsi di Berg,
    fece volutamente prendere alla conversazione una piega diversa.  Pregò
    Rostòv  di  raccontare  come  e dove era stato ferito.  Rostòv gradiva
    l'argomento e perciò prese a raccontare,  animandosi sempre più a mano
    a mano che la narrazione procedeva.  Descrisse ai due amici lo scontro
    di Schöngraben,  proprio come di solito raccontano  di  una  battaglia
    coloro  che  vi  hanno partecipato,  ossia come avrebbero voluto che i
    fatti si fossero svolti, come ne hanno sentito parlare da altri,  come
    risulta  più  interessante,  ma  trascurando  completamente la realtà.
    Rostòv era un giovane onesto e leale, che a nessun costo avrebbe detto
    volutamente una bugia.  Cominciò il suo racconto con  l'intenzione  di
    narrare  le  cose  com'erano  avvenute veramente ma,  senza rendersene
    conto,  si mise suo malgrado a inventare.  Se avesse narrato  la  pura
    verità a quegli ascoltatori che,  proprio come lui stesso, avevano già
    sentito parecchie volte la descrizione di una carica di  cavalleria  e
    già  ne  avevano  un'idea  chiara  e  precisa,  aspettavano  quindi un
    racconto che vi corrispondesse, o essi non gli avrebbero prestato fede
    o,  il che era peggio,  avrebbero pensato fosse colpa di Rostòv se non
    gli  era  accaduto  ciò che suole generalmente accadere a chi racconta
    una  carica  di  cavalleria.   Egli   non   poteva   raccontare   così
    semplicemente che, mentre tutta la squadra si era lanciata al galoppo,
    lui  era  caduto da cavallo,  slogandosi un braccio e che,  con quanta
    forza aveva in corpo,  era  fuggito  nel  bosco  per  salvarsi  da  un
    francese.  Inoltre  per  raccontare  le  cose  semplicemente com'erano
    accadute,  occorreva un grande sforzo su di sé: dire la verità è molto
    difficile  e  avviene  di  rado  che i giovani ne siano capaci.  I due
    ascoltatori,  del resto,  si aspettavano che descrivesse come si fosse
    lanciato furente nella battaglia,  che raccontasse come,  dimentico di
    sé,  fosse piombato  nel  quadrato  nemico,  facendosi  largo  con  lo
    sferrare  fendenti a destra e a sinistra,  come la sua sciabola avesse
    lacerato la carne  dell'avversario  e  come  infine,  spossato,  fosse
    ruzzolato  a  terra...  e  cose  simili.  Ed  egli raccontò loro tutto
    questo.
    A metà del racconto,  mentre diceva: "Tu  non  puoi  immaginare  quale
    sentimento  strano  di  furore si provi al momento dell'assalto" entrò
    nella stanza il principe Andréj  Bolkonskij.  Il  principe,  al  quale
    piaceva  sostenere  la parte di protettore dei giovani,  lusingato dal
    fatto che si ricercasse la sua protezione, e ben disposto verso Borìs,
    il quale il giorno innanzi aveva saputo acquistarsi la  sua  simpatia,
    desiderava  appagare  il  desiderio del giovane.  Mandato da Kutuzòv a
    portare certi documenti al granduca ereditario,  egli era  venuto  dal
    giovane  ufficiale  sperando di trovarlo solo.  Entrato nella stanza e
    vedendo quell'ussaro che raccontava avventure di guerra (una specie di
    uomini  che  il  principe  Andréj  non  poteva  sopportare),   sorrise
    amichevolmente  a  Borìs,  aggrottò  le  sopracciglia socchiudendo gli
    occhi nel guardare  Rostòv  e,  dopo  essersi  inchinato  leggermente,
    sedette  con  aria  stanca  e  indolente sul divano.  Era visibilmente
    contrariato per essere capitato in una cattiva  compagnia.  Rostòv  lo
    comprese e si fece di brace.  Ma, in fondo, non gliene importava nulla
    giacché si trattava di una persona estranea. Ma poi,  guardando Borìs,
    vide  che  egli  pure  pareva  vergognarsi di quel suo ussaro di prima
    linea.  Nonostante il tono sgradevole e ironico del  principe  Andréj,
    nonostante  il  generico  disprezzo  che,  dal  suo  punto di vista di
    combattente, egli nutriva per tutti gli aiutanti di stato maggiore, ai
    quali evidentemente apparteneva  il  nuovo  venuto,  Rostòv  si  sentì
    imbarazzato,  arrossì e tacque. Borìs domandò quali notizie ci fossero
    allo stato maggiore e che cosa si  dicesse,  se  la  domanda  non  era
    indiscreta, dei nostri piani.
    - Probabilmente si andrà avanti  -  rispose Bolkonskij,  che certo non
    voleva dire di più in presenza di estranei.
    Berg approfittò dell'occasione per informarsi, in modo particolarmente
    cortese,  se,  come si era sentito dire,  i  comandanti  di  compagnia
    avrebbero  avuto  d'ora  innanzi  una  doppia indennità di foraggi.  A
    questa domanda il principe Andréj  rispose  con  un  sorriso  che  non
    poteva parlare di una così importante questione di stato,  e Berg rise
    allegramente.
    -  Per  quanto  vi  riguarda    -    disse  poi  il  principe  Andréj,
    rivolgendosi  a Borìs  -  parleremo più tardi  -  e guardò Rostòv.   -
    Venite da me dopo la rivista e faremo tutto il possibile.
    Dopo aver dato un'occhiata  alla  stanza,  si  volse  a  Rostòv  senza
    degnarsi  di  notare  l'imbarazzo  infantile  e invincibile da cui era
    dominato, che stava trasformandosi in collera, e gli domandò:
    - Se non erro,  voi stavate parlando  dello  scontro  di  Schöngraben:
    c'eravate?
    -  Sì,  c'ero  -  rispose Rostòv con ira,  quasi volesse con quel tono
    offendere l'aiutante.
    Bolkonskij notò lo stato d'animo dell'ussaro e gli parve divertente. E
    sorrise con un po' di disprezzo.
    - Già, ora su quello scontro si fanno molti racconti.
    - Sì, le versioni sono molte  -  disse Rostòv ad alta voce,  guardando
    alternativamente  Borìs  e Bolkonskij con gli occhi fiammeggianti.   -
    Sì,  le versioni sono molte...  ma i nostri racconti,  i  racconti  di
    coloro  che  si  sono  trovati sotto il fuoco nemico,  hanno veramente
    peso,  un peso ben diverso da quello che hanno  i  racconti  di  certi
    bellimbusti  dello  stato maggiore che ricevono delle ricompense senza
    far nulla!
    - E ai quali supponete che io appartenga?   -    domandò  il  principe
    Andréj, con un sorriso calmo e particolarmente gentile.
    Un  sentimento  strano di collera e nello stesso tempo di rispetto per
    la tranquillità di quell'uomo cominciò a  manifestarsi  nell'animo  di
    Rostòv.
    - Non parlo di voi  -  disse egli.   -  Non vi conosco e, lo confesso,
    non desidero conoscervi.  Parlo degli ufficiali dello stato  maggiore,
    in genere.
    -  Ed  ecco  che  cosa  vi  dico    -    lo interruppe in tono calmo e
    autorevole il principe Andréj.   -  Voi volete offendermi,  e io  sono
    pronto  ad  ammettere  che la cosa è facilissima,  qualora non abbiate
    sufficiente rispetto per voi stesso;  ma dovete ammettere che il luogo
    e  il momento sono scelti male.  Fra pochi giorni ci troveremo tutti a
    un grande duello, molto più serio: e oltre a ciò Drubetzkòj,  che dice
    di  essere un vostro vecchio amico,  non è affatto colpevole se la mia
    fisionomia ha la sfortuna di non piacervi.  A ogni modo  -   soggiunse
    alzandosi    -    sapete  il  mio nome e sapete dove trovarmi;  ma non
    dimenticate che io non considero affatto offeso né voi né me, e il mio
    consiglio di uomo più attempato è quello di non dare alcun  seguito  a
    questa  questione.  Dunque,  Drubetzkòj,  vi  aspetto  venerdì dopo la
    rivista.  Arrivederci  -  concluse il principe Andréj,  e uscì con  un
    cenno di saluto ai due giovani.
    Soltanto allorché il principe si fu allontanato, Rostòv pensò a quello
    che avrebbe dovuto rispondergli e si irritò ancora di più per non aver
    detto nulla.  Ordinò che gli fosse subito condotto il suo cavallo,  si
    accomiatò senza alcuna cordialità da Borìs e se ne  andò.  Recarsi  il
    mattino  seguente al quartier generale e sfidare a duello quel borioso
    aiutante,  oppure lasciar perdere tutto?  Questo problema lo  tormentò
    durante tutto il percorso del ritorno.  Ora pensava con ira al piacere
    che avrebbe provato nel vedere la paura di quell'uomo piccolo,  debole
    e orgoglioso davanti alla sua pistola,  ora invece sentiva con stupore
    che,  tra tutti gli uomini  che  conosceva,  quello  che  più  avrebbe
    desiderato avere come amico era appunto quel piccolo aiutante di campo
    che gli era tanto odioso...


    CAPITOLO 8.

    Il  giorno  dopo  l'incontro di Borìs con Rostòv ebbe luogo la rivista
    delle truppe austriache e russe, sia di quelle fresche,  appena giunte
    dalla Russia, sia di quelle che erano tornate dalla campagna di guerra
    di Kutuzòv.  I due imperatori, quello russo con il granduca ereditario
    e quello austriaco con l'arciduca,  passarono  in  rivista  l'esercito
    alleato, forte di ottantamila uomini.
    Sin  dalle  prime  ore  del  mattino  le  truppe,  in divisa perfetta,
    cominciarono a muoversi e ad  allinearsi  sul  campo  prospiciente  la
    fortezza.  Ora  si  muovevano  migliaia  di  piedi,  di baionette,  di
    bandiere sventolanti, che,  al comando degli ufficiali,  si fermavano,
    si  giravano,  occupavano  gli spazi vuoti,  lasciandosi sorpassare da
    altre masse di fanteria con divise diverse; ora l'elegante cavalleria,
    in uniformi rosse, azzurre, verdi ricamate, passava con uno scalpitare
    e un tintinnare cadenzato, preceduta dalla banda,  su cavalli morelli,
    bai,  grigi;  ora allineandosi in una lunga fila al suono metallico di
    cannoni  sobbalzanti  sui   loro   affusti   lucidi   e   scintillanti
    accompagnata dall'odore delle micce,  avanzava lenta,  tra i fanti e i
    cavalieri,  l'artiglieria e andava a occupare i  posti  che  le  erano
    riservati. Non soltanto i generali in divisa da parata, corpo grasso o
    magro  serrato  alla  vita  sino  all'impossibile,  con  i colli rossi
    stretti dal colletto,  in sciarpa  e  decorazioni;  non  soltanto  gli
    ufficiali,  eleganti  e  impomatati,  ma  ogni soldato,  con la faccia
    fresca ben lavata e ben rasata, con la divisa spazzolata sino a essere
    lucida, e ogni cavallo, strigliato e lustro come seta, con la criniera
    lisciata e pettinata; tutti sentivano che qualcosa di molto importante
    e molto solenne stava per avvenire. Ciascun generale e ciascun soldato
    avvertiva la propria nullità,  si sentiva un granello  di  polvere  in
    quel  mare  umano,  e nello stesso tempo aveva coscienza della propria
    forza come parte di quell'enorme tutto.
    Sin dall'alba erano cominciati  i  preparativi  pieni  di  zelo  e  di
    fervore e alle dieci tutto era nell'ordine prescritto. Le truppe erano
    allineate  su  un immenso campo.  Tutto l'esercito era disposto su tre
    file: davanti la cavalleria,  poi l'artiglieria e,  più  indietro,  la
    fanteria.
    Tra  un  piano  e  l'altro  si  apriva  come una strada.  Le tre parti
    dell'esercito erano nettamente separate l'una dall'altra: le truppe di
    Kutuzòv (tra le quali in prima linea,  sul  fianco  destro,  stava  il
    reggimento  di Pàvlograd),  i reggimenti dell'esercito e della Guardia
    venuti dalla Russia e l'esercito austriaco.  Ma tutti  erano  ordinati
    lungo una sola linea, sotto un unico comando.
    Come  il  vento  tra  le foglie,  passò un fruscio inquieto: "Vengono,
    vengono!".  Si udirono voci sgomente,  e l'inquietudine  degli  ultimi
    preparativi passò come una ondata attraverso le truppe.
    Dalla  parte  di Olmütz comparve un gruppo di cavalieri che avanzava e
    nello stesso momento,  benché l'aria fosse calma,  una leggera  brezza
    percorse le schiere,  agitando appena le bandierine delle lance,  e le
    bandiere spiegate fremettero attorno alle aste.  Pareva che quel lieve
    sventolio  esprimesse  la  gioia di tutto l'esercito per l'avvicinarsi
    dei due sovrani. Una voce si levò: "Attenti!". Questo comando, come il
    canto del gallo all'alba,  fu ripetuto da altre voci,  qua e  là.  Poi
    tutto tacque.
    In  quel  silenzio  di  morte  non  si udiva più che uno scalpitare di
    cavalli: era il seguito degli imperatori.  I sovrani cavalcarono verso
    il  fianco  dello  schieramento,  e  le trombe del primo reggimento di
    cavalleria lanciarono nell'aria le loro note squillanti.  Sembrava che
    non soltanto i trombettieri,  ma tutto l'esercito emettesse quei suoni
    di giubilo, rallegrandosi dell'avvicinarsi dei due sovrani.
    Attraverso quelle note si udì,  sola e distinta,  la carezzevole  voce
    giovanile  dell'imperatore Aleksàndr.  Egli pronunziò il saluto,  e il
    primo reggimento rispose con un formidabile "Urrà!" così potente, così
    gioioso e prolungato che gli uomini stessi rimasero come sgomenti  per
    il loro numero e per la forza dell'enorme massa che essi costituivano.
    Rostòv,  fermo  nella prima fila dell'esercito di Kutuzòv  -  la prima
    schiera a cui l'imperatore si era avvicinato  -    provava  lo  stesso
    sentimento  che  provava ciascun uomo di quell'esercito: l'oblio di se
    stesso,   la  coscienza  orgogliosa  della  forza  e   dell'entusiasmo
    appassionato per colui che era il centro di quel trionfo.  Sentiva che
    una parola di quell'uomo sarebbe bastata perché tutta quella massa  (e
    anche  lui,  insignificante  granello che ne faceva parte) si buttasse
    nel fuoco o nell'acqua, pronto al delitto, alla morte o al più sublime
    eroismo...  e perciò egli non poteva fare  a  meno  di  fremere  e  di
    sentirsi  venir  meno il cuore alla vista di colui che si avvicinava e
    che avrebbe potuto dire quella parola.
    - Urrà! Urrà! Urrà!  -  si gridava da tutte le parti,  e un reggimento
    dopo  l'altro  accoglieva l'imperatore al suono delle trombe;  poi gli
    "urrà" si  alternavano  agli  squilli  festosi  che,  rinforzandosi  e
    crescendo di continuo, si fondevano in un rombo assordante.
    Sino a che il sovrano non si era avvicinato,  ogni reggimento,  muto e
    immobile,  pareva un corpo senza vita;  ma non appena l'imperatore gli
    stava innanzi,  il reggimento si animava e rumoreggiava, unendo i suoi
    clamori a quelli di tutta la linea già passata in  rivista.  Al  rombo
    assordante e terribile di tutte quelle voci, tra le masse degli uomini
    immobili,   come  impietriti  nei  loro  quadrati,   si  movevano  con
    noncurante ma ordinata simmetria e, soprattutto, con disinvoltura,  le
    centinaia  di  cavalieri  del  séguito  precedute da due uomini: i due
    imperatori.  Su di  loro  era  concentrata  l'appassionata,  contenuta
    attenzione di quella massa di soldati.
    L'imperatore Aleksàndr,  giovane e bello nell'uniforme della Guardia a
    cavallo, con tricorno messo un po' di traverso,  con il viso simpatico
    e la voce non robusta ma sonora, aveva una grande forza di attrazione.
    Rostòv era vicino ai trombettieri e di lontano,  grazie alla sua vista
    acuta,  aveva riconosciuto l'imperatore e  ne  seguiva  l'avvicinarsi.
    Quando  il  sovrano  fu  a  una distanza di venti passi e Nikolàj poté
    distinguere chiaramente, in ogni particolare,  il bel viso giovanile e
    felice  dell'imperatore,  provò  un senso di tenerezza e di entusiasmo
    che non aveva provato  mai.  Tutto,  nel  sovrano,  ogni  gesto,  ogni
    lineamento, gli pareva affascinante.
    Fermatosi davanti al reggimento di Pàvlograd, lo zar disse qualcosa in
    francese  all'imperatore  d'Austria  e  sorrise.  Alla  vista  di quel
    sorriso,  anche Rostòv cominciò involontariamente  a  sorridere  e  si
    sentì  animato  da  un  amore sempre più grande per il suo imperatore.
    Avrebbe voluto manifestarglielo in qualche modo, ma sapeva che ciò era
    impossibile e gli veniva voglia di piangere.  Lo zar chiamò  a  sé  il
    comandante del reggimento e gli disse alcune parole.
    "Mio  Dio,  che  cosa  accadrebbe  se il sovrano mi parlasse?" pensava
    Rostòv. "Morirei di gioia...!".
    L'imperatore si volse anche agli ufficiali:
    - Signori,   -  disse,  e ogni parola pareva a Rostòv una  parola  che
    scendesse  nel suo animo dal cielo  -  vi ringrazio tutti con tutto il
    cuore!
    Come sarebbe stato felice Rostòv se  in  quel  momento  avesse  potuto
    morire per il suo zar!
    -  Voi  avete  meritato  le bandiere dell'Ordine di San Giorgio,  e ne
    sarete degni!
    "Oh, poter morire, morire per lui!", pensava Rostòv.  Il sovrano disse
    ancora  qualche altra cosa che a Rostòv sfuggì,  e i soldati con tutta
    la forza dei loro polmoni gridarono: "Urrà!".
    Anche Rostòv, curvandosi sulla sella, gridò con forza,  desiderando di
    farsi  persino  male  gridando,  pur  di  poter esprimere tutto il suo
    entusiasmo per il sovrano.
    L'imperatore rimase ancora qualche secondo fermo davanti agli  ussari,
    come indeciso.
    "Come  può  l'imperatore essere indeciso?",  si chiese Rostòv,  ma poi
    anche quell'atteggiamento incerto  gli  parve  grandioso  e  pieno  di
    fascino, come qualsiasi altra cosa l'imperatore facesse.
    L'incertezza   del   sovrano  non  durò  che  un  istante.   Il  piede
    dell'imperatore toccò con la punta aguzza e stretta dello stivale    -
    secondo la moda del tempo  -  la sua cavalla baia di razza inglese; la
    mano chiusa nel guanto bianco raccolse le redini, ed egli passò oltre,
    seguito dall'onda agitata dei suoi aiutanti.  Si allontanava sempre di
    più,  si fermava davanti ad altri reggimenti e  in  breve  Rostòv  non
    riuscì più a vedere che il pennacchio bianco attraverso la folla degli
    ufficiali del séguito che circondava l'imperatore.
    Tra gli ufficiali del séguito Rostòv aveva notato anche Bolkonskij che
    cavalcava  con indolente trascuratezza.  Si ricordò del battibecco che
    aveva avuto con lui il giorno innanzi e si domandò ancora se dovesse o
    non dovesse sfidarlo. "Certamente no" pensò questa volta Rostòv. "Vale
    forse la pena pensare a cose simili in un momento come questo?  In  un
    momento di amore,  di entusiasmo,  di abnegazione,  che valore possono
    avere i nostri litigi e i nostri risentimenti? Io voglio bene a tutti,
    ora, e perdono tutti!".
    Quando l'imperatore ebbe passato in rivista quasi tutti i  reggimenti,
    le  truppe  cominciarono a sfilare in parata davanti a lui;  e Rostòv,
    sul suo Beduino recentemente comperato da Denissov passò  in  coda  al
    suo  squadrone in modo da trovarsi isolato e perfettamente visibile al
    sovrano.
    Prima di giungergli davanti,  Rostòv,  da cavaliere esperto spronò due
    volte  Beduino  e  lo mise felicemente a quel trotto focoso e marziale
    che Beduino prendeva quando si scaldava.  Piegando sul petto  il  muso
    bianco  di  schiuma,  tenendo ritta la coda e quasi volando per l'aria
    senza toccare terra,  sollevando alte e con grazia le  zampe,  Beduino
    passò in modo stupendo, come se anch'esso sentisse su di sé lo sguardo
    del  sovrano.  Rostòv  stesso,  le  gambe  all'indietro,  il ventre in
    dentro,  sentendosi un  tutto  unico  con  il  cavallo,  con  il  viso
    aggrottato ma raggiante,  "alla diavola",  come diceva Denissov, passò
    davanti allo zar.
    - Bravi gli ussari di Pàvlograd!  -  esclamò il sovrano.
    "Mio Dio,  come sarei felice se egli mi ordinasse in questo momento di
    gettarmi nel fuoco!", pensò Rostòv.
    Quando  la  rivista  fu  terminata,  gli  ufficiali,  quelli venuti di
    recente e quelli di Kutuzòv,  si riunirono in gruppi  e  si  misero  a
    parlare delle ricompense, degli Austriaci e delle loro uniformi, dello
    schieramento  del  Bonaparte  e  della  difficile condizione in cui si
    sarebbe trovato ora,  specialmente quando fosse giunto anche il  corpo
    d'armata di Essen, e la Prussia si fosse alleata a noi.
    Ma   nei   diversi   gruppi  si  parlava  soprattutto  dell'imperatore
    Aleksàndr, si ripetevano le sue parole, i suoi gesti, e tutti ne erano
    entusiasti.
    Un unico desiderio era nell'animo  di  ognuno:  il  desiderio  di  non
    indugiare  a  marciare contro il nemico sotto il comando di Aleksàndr.
    Agli ordini di un simile capo sarebbe stato impossibile non  riportare
    la  vittoria,  qualunque  fosse l'avversario.  Così,  dopo la rivista,
    pensavano Rostòv e la maggior parte degli ufficiali.
    E tutti,  in quel momento,  erano certi di vincere,  più certi che  se
    avessero già sbaragliato il nemico in due grandi battaglie.


    CAPITOLO 9.

    Il  giorno  successivo a quello della rivista Borìs,  indossata la sua
    divisa più bella e accompagnato dagli auguri di successo del suo amico
    Berg, si recò ad Olmütz,  da Bolkonskij,  per approfittare delle buone
    intenzioni   di   lui  e  procurarsi  una  posizione  migliore  e  più
    desiderabile di tutte,  quella di aiutante di campo di un  personaggio
    importante, che, nell'esercito, gli pareva la migliore. "E' facile per
    Rostòv al quale il padre manda decine di migliaia di rubli",  pensava,
    "affermare di non voler fare il lacché di nessuno;  ma io,  che non ho
    nulla,  all'infuori della mia testa,  devo pensare alla carriera e non
    posso lasciarmi sfuggire, senza approfittarne, una buona occasione!".
    A Olmütz, quel giorno, non trovò il principe Andréj, ma la vista della
    città che ospitava il quartier generale,  il Corpo diplomatico e  dove
    abitavano  i  due  imperatori  con  i  loro seguiti,  i cortigiani e i
    dignitari,  accrebbe in lui il desiderio di appartenere a  quel  mondo
    superiore.
    Egli  non  conosceva  nessuno  e,  nonostante la sua elegante uniforme
    della Guardia,  tutte quelle persone altolocate che passavano  per  le
    strade  in  lussuose  carrozze,  con  pennacchi  nastri e decorazioni,
    militari o cortigiani, parevano essere così smisuratamente al di sopra
    di lui,  ufficialetto della Guardia,  da  non  potere  neppure  volere
    ammettere la sua esistenza. Nella residenza del generalissimo Kutuzòv,
    dove  si  recò  a cercare Bolkonskij,  tutti gli aiutanti di campo,  e
    persino le ordinanze,  lo guardarono come se volessero  fargli  capire
    che  di ufficiali come lui ne venivano moltissimi ma che ormai avevano
    annoiato tutti.  Nonostante ciò o,  piuttosto,  a cagione di  ciò,  il
    giorno seguente,  il 15,  egli ritornò a Olmütz e, recatosi nella casa
    abitata da Kutuzòv,  chiese di Bolkonskij.  Il principe Andréj era  in
    casa  e Borìs venne introdotto in una vasta sala dove probabilmente in
    altri tempi si ballava e dove  ora  si  trovavano  cinque  letti,  dei
    mobili  disparati,  una  tavola,  delle  sedie,  un  clavicembalo.  Un
    aiutante di campo,  in veste da camera persiana,  sedeva a un  tavolo,
    accanto  alla  porta,   e  scriveva.  Un  altro,  il  rosso  e  grasso
    Nesvitzkij,  era sdraiato su di un letto con le mani sotto la testa  e
    rideva  con  un  ufficiale che gli sedeva accanto.  Un terzo sonava al
    clavicembalo un valzer viennese,  un  altro  ancora,  appoggiato  allo
    strumento,  cantava.  Bolkonskij non c'era. Nessuno di questi signori,
    al vedere Borìs, mutò posizione.  Quello che scriveva e al quale Borìs
    si era rivolto,  voltandosi sgarbatamente gli disse che Bolkonskij era
    di servizio e che,  se aveva bisogno di vederlo,  doveva andare  nella
    sala  d'attesa,  passando quella porta che era lì,  a sinistra.  Borìs
    ringraziò e si recò in sala d'aspetto dove già si trovavano una decina
    di ufficiali e alcuni generali.
    Nel momento in cui Borìs entrava,  il principe Andréj,  con gli  occhi
    sprezzantemente   socchiusi  (aveva  quell'espressione  di  stanchezza
    cortese che dice chiaramente: se non  fosse  un  dovere  non  perderei
    neppure  un minuto a discorrere con voi) ascoltava un vecchio generale
    russo decorato, dal viso di un rosso acceso che,  rigido e con aria di
    ossequio servile e militaresco, gli comunicava qualcosa.
    -  Bene:  favorite  attendere   -  disse in russo al generale,  ma con
    quella pronunzia francese con cui soleva parlare quando voleva  essere
    sprezzante e, avendo visto Borìs, senza più badare al vecchio generale
    che  gli  correva dietro pregandolo di ascoltarlo ancora,  gli fece un
    cenno con il capo e andò verso di lui con un lieto sorriso.
    In quel momento Borìs capì chiaramente quello che aveva già sospettato
    da un pezzo,  ossia che nell'esercito,  oltre alla disciplina  e  alle
    norme  di  subordinazione  scritte  dal  regolamento,   che  tutto  il
    reggimento e anche lui conoscevano,  esistevano altre e più importanti
    norme  di  subordinazione,  quelle che ora costringevano quel generale
    impettito, dal viso paonazzo, ad aspettare rispettosamente,  mentre il
    capitano  principe  Andréj trovava più comodo per sé intrattenersi con
    il sottotenente Drubetzkòj.  E Borìs decise più fermamente che mai  di
    prestare  d'ora  innanzi  il  suo  servizio  non secondo la disciplina
    scritta sui regolamenti,  ma secondo le leggi di questa subordinazione
    non scritta. Sentiva che il solo fatto di essere stato raccomandato al
    principe Andréj lo rendeva superiore a un generale il quale,  in altre
    circostanze,  al  fronte,  avrebbe  potuto  annientare  lui,  semplice
    sottotenente  della Guardia.  Il principe Andréj gli si avvicinò e gli
    porse la mano.
    - Mi dispiace molto che ieri non mi abbiate  trovato...  Ho  trascorso
    tutta  la  giornata  in  compagnia  dei  Tedeschi.  Siamo  andati  con
    Weirother a verificare l'ordine di operazione.  Quando i  Tedeschi  si
    mettono a essere pignoli, non la finiscono più!
    Borìs  sorrise,  come se capisse ciò a cui il principe aveva accennato
    come cosa comunemente nota,  mentre era la prima volta  che  udiva  il
    nome di Weirother e anche le parole "ordine di operazione".
    - Dunque,  mio caro, vi sta sempre a cuore di essere nominato aiutante
    di campo? Ho pensato a voi in questo tempo.
    - Sì  -  disse Borìs, chissà perché, arrossendo.   -  Avrei intenzione
    di  rivolgermi al generalissimo,  al quale ha scritto in mio favore il
    principe Kuragin.  Vorrei pregarlo per avere quel posto,   -  aggiunse
    quasi  per scusarsi  -  perché temo che la Guardia non sia destinata a
    partecipare ai combattimenti.
    - Bene, bene... parleremo di tutto  -  rispose il principe Andréj.   -
    Lasciatemi soltanto annunziare questo signore e sono subito da voi.
    Mentre  il  principe  Andréj andava ad annunziare il generale dal viso
    paonazzo, questi che evidentemente non condivideva i punti di vista di
    Borìs sui vantaggi della  disciplina  non  scritta,  lanciò  una  tale
    occhiata  a quell'audace sottotenente che gli aveva impedito di finire
    il suo discorso con l'aiutante che Borìs si sentì  imbarazzato.  Volse
    il capo e aspettò con impazienza che il principe Andréj ritornasse dal
    gabinetto del generalissimo.
    - Ecco, mio caro, che cosa avrei pensato per voi  -  disse il principe
    Andréj   quando   furono   ritornati  nella  grande  sala  dov'era  il
    clavicembalo.  -  E' inutile che vi presentiate al generalissimo: egli
    sarebbe molto cortese con voi,  vi inviterebbe a pranzo,   -  ("questo
    non  sarebbe  poi  tanto  male per quella tale subordinazione",  pensò
    Borìs)  -  ma non otterreste alcun  altro  risultato.  Di  aiutanti  e
    ufficiali d'ordinanza ce ne sarà tra poco un battaglione.  Ecco invece
    cosa  faremo:  ho  un  buon  amico,  il  generale  aiutante  di  campo
    dell'imperatore, il principe Dolgorukov (44), che è un'ottima persona.
    Quantunque non lo sappiate,  il fatto si è che adesso Kutuzòv,  il suo
    stato maggiore e noi tutti non contiamo un  bel  niente;  tutto  si  è
    concentrato  nell'imperatore.  Noi  andremo dunque da Dolgorukov,  dal
    quale devo per l'appunto passare.  Gli ho già parlato di voi e vedremo
    se  gli  sarà  possibile trovarvi una sistemazione presso di sé oppure
    qualche posto... più vicino al sole.
    Il principe Andréj si animava sempre in modo  particolare  quando  gli
    capitava  di  guidare  un  giovane e di aiutarlo ad avere successo nel
    mondo.  Sotto il pretesto dell'aiuto da offrire a un altro,  aiuto che
    per orgoglio non avrebbe mai accettato per sé,  egli veniva a trovarsi
    in quegli ambienti che procuravano il successo e  che  lo  attiravano.
    Con molto piacere,  quindi,  si interessava di Borìs e con lui si recò
    dal principe Dolgorukov.
    Era già sera avanzata quando varcarono la soglia del palazzo  occupato
    dagli imperatori e dai loro seguiti.
    In  quello  stesso  giorno  si  era  tenuta  una  seduta del Consiglio
    superiore di guerra,  alla quale avevano assistito tutti i membri  del
    Consiglio stesso e i due sovrani.  In quella seduta, contrariamente al
    parere degli anziani generali  -  Kutuzòv e il principe  Schwarzenberg
    (45)    -    si era deciso di prendere immediatamente l'offensiva e di
    dare al Bonaparte battaglia  campale.  La  seduta  era  appena  finita
    quando il principe Andréj,  accompagnato da Borìs,  entrò nel palazzo,
    chiedendo del principe Dolgorukov.  Tutti i personaggi  del  quartiere
    generale  si  trovavano  ancora  in  grande agitazione per la vittoria
    riportata quel giorno in Consiglio dal partito dei  giovani.  Le  voci
    dei  temporeggiatori,  che  avevano  consigliato  di  aspettare ancora
    qualche avvenimento prima di iniziare l'offensiva,  erano  state  così
    unanimemente  soffocate  e  le  loro obiezioni respinte con prove così
    evidenti circa i vantaggi di un'offensiva immediata,  che  l'argomento
    di  cui si era trattato in Consiglio  -  quello della futura battaglia
    e della vittoria considerata come certissima  -  sembravano non essere
    nel futuro,  ma appartenere ormai al passato.  Tutti i vantaggi  erano
    per noi: forze immense che senza dubbio superavano quelle di Napoleone
    si trovavano concentrate in un unico punto;  le truppe, eccitate dalla
    presenza dei sovrani,  si  mostravano  impazienti  di  combattere;  la
    posizione  strategica su cui si doveva operare era nota sino ai minimi
    particolari  al  generale  austriaco  Weirother   che   era   a   capo
    dell'esercito  (per  un  caso  fortunato  l'anno  precedente le truppe
    avevano fatto le manovre proprio sul terreno dove ora avrebbero dovuto
    battersi i Francesi);  il terreno prescelto era conosciuto e riportato
    sulle  mappe  in ogni particolare,  e infine Bonaparte,  evidentemente
    indebolito, non prendeva alcuna iniziativa.
    Dolgorukov, uno dei più convinti partigiani dell'offensiva, era appena
    tornato dalla seduta del Consiglio, stanco morto ma pieno di fervore e
    orgoglioso per la vittoria riportata.  Il principe Andréj gli presentò
    il suo protetto,  ma Dolgorukov,  dopo aver stretto cortesemente e con
    forza la mano di Borìs,  non gli disse una  sola  parola  e,  incapace
    evidentemente  di astenersi dall'esprimere le idee che in quel momento
    tanto lo preoccupavano, si rivolse in francese al principe Andréj:
    - Ah, mio caro, che battaglia abbiamo sostenuto! Voglia soltanto Iddio
    che quella che ne sarà  la  conseguenza  abbia  un  esito  altrettanto
    vittorioso.  Però,  mio  caro,   -  continuò,  parlando a scatti e con
    grande animazione  -  devo riconoscere la mia manchevolezza di  fronte
    agli Austriaci e in particolare di fronte a Weirother.  Che ammirevole
    esattezza, che meticolosità, che conoscenza del paese, che capacità di
    prevedere tutte le possibilità,  tutte le condizioni,  tutti i  minimi
    particolari!  Insomma,  mio  caro,  i  vantaggi delle condizioni nelle
    quali ci troviamo non si potrebbero immaginare migliori. La precisione
    austriaca, unita al valore russo: che volete di più?
    - Dunque l'attacco è definitivamente deciso?  -  domandò Bolkonskij.
    - Vi dirò, mio caro, che mi pare che Buonaparte non sappia decisamente
    a qual santo votarsi.  Forse sapete già che  oggi  è  giunta  una  sua
    lettera  all'imperatore    -    aggiunse  Dolgorukov  con  un  sorriso
    significativo.
    - Ah, davvero? E che cosa scrive?  -  chiese Bolkonskij.
    - Che cosa può scrivere? Tralalà, lalà, lalà... eccetera...  tanto per
    guadagnare tempo.  Vi accerto che ormai è nelle nostre mani;  questo è
    sicuro.  Ma la cosa più divertente di tutte    -    disse,  scoppiando
    improvvisamente  in  una  bonaria  risata  -  è che non si sapeva come
    indirizzargli la risposta.  Al console no,  all'imperatore,  va da sé,
    no... quindi, secondo me, al generale Buonaparte.
    -  Ma  tra  il  non  riconoscerlo  imperatore  e il chiamarlo generale
    Buonaparte, c'è una bella differenza  -  osservò Bolkonskij.
    - Per l'appunto...   -  lo interruppe Dolgorukov,  in fretta e  sempre
    ridendo.    -    Voi  conoscete Bilibin: è un uomo molto intelligente.
    Consigliava di indirizzare: "All'usurpatore e  al  nemico  del  genere
    umano".
    E Dolgorukov scoppiò in una fragorosa risata.
    - E niente altro?  -  chiese Bolkonskij.
    -  Tuttavia  Bilibin,  da  uomo  intelligente e spiritoso quale è,  ha
    trovato un indirizzo serio.
    - Quale ?
    - "Al capo del governo francese,  "au chef du gouvernement  francais""
    -    rispose  Dolgorukov  con  soddisfazione e serietà.  - Non vi pare
    azzeccato?
    - D'accordo;  ma non  credo  che  ne  sarà  entusiasta    -    osservò
    Bolkonskij.
    - Per niente!  Mio fratello lo conosce: ha pranzato spesso con lui, in
    casa dell'attuale imperatore,  a Parigi,  e mi diceva di non aver  mai
    conosciuto  un  diplomatico più fine e più astuto: un misto di finezza
    francese e di ciarlataneria italiana!  Conoscete la  storia  dei  suoi
    rapporti  con  il  conte Markòv (46)?  Il conte Markòv era il solo che
    sapeva come ci si doveva comportare con lui.  Lo conoscete  l'aneddoto
    del fazzoletto? E' fantastico!
    E  il  loquace Dolgorukov,  rivolgendosi ora a Borìs,  ora al principe
    Andréj, raccontò come il Bonaparte,  desiderando mettere alla prova il
    nostro ambasciatore Markòv,  lasciò cadere a bella posta davanti a lui
    il fazzoletto e si fermò, guardandolo e aspettando, probabilmente, che
    Markòv lo raccogliesse.  Ma Markòv aveva  lasciato  subito  cadere  il
    proprio  vicino a quello di Bonaparte e si era chinato a raccoglierlo,
    senza tirare su l'altro.
    - Delizioso!  -  esclamò Bolkonskij.   -  Ma ecco,  principe,  io sono
    venuto  qui  da  voi  per  pregarvi di far qualcosa per questo giovane
    ufficiale che...
    Egli non poté finire la frase.  Un aiutante di campo entrò ed annunziò
    a Dolgorukov che l'imperatore lo attendeva.
    - Ah,  mi dispiace!  -  esclamò Dolgorukov, affrettandosi ad alzarsi e
    stringendo la mano a Bolkonskij e a Borìs.   -  Sarò lietissimo,  come
    voi  sapete,  di  fare tutto ciò che dipende da me sia per voi sia per
    questo giovanotto.   -  Strinse ancora una volta la mano a  Borìs  con
    un'espressione  di  bonaria  e  sincera  disinvoltura..  -  A un'altra
    volta!
    Borìs era molto turbato al pensiero del potere  supremo  al  quale  in
    quel momento si sentiva così vicino.  Era conscio di essere a contatto
    con quelle molle che guidavano tutti  i  movimenti  di  quelle  enormi
    masse di uomini di cui egli, nel suo reggimento, sentiva di essere una
    piccolissima  parte.  Passati  nel  corridoio,  dietro  a  Dolgorukov,
    incontrarono un uomo di bassa statura,  in abiti borghesi,  che usciva
    dall'appartamento  dell'imperatore,  nel  quale  Dolgorukov  stava per
    entrare.  Il viso di  quell'uomo  aveva  un'espressione  di  vivissima
    intelligenza  e la mascella inferiore prominente,  che tuttavia non lo
    deturpava,  gli conferiva un aspetto vivace e  astuto.  Quell'uomo  di
    bassa statura fece un amichevole cenno del capo a Dolgorukov e con uno
    sguardo  freddo  e  fisso squadrò il principe Andréj,  venendo diritto
    verso di lui e aspettando evidentemente che questi lo salutasse e  gli
    cedesse il passo.  Il principe Andréj non fece né una cosa né l'altra;
    il  suo  viso  assunse  un'espressione  di  collera  e   il   giovane,
    voltandosi, passò rasente il muro del corridoio.
    - Chi è?  -  chiese Borìs.
    -  E'  uno  degli  uomini  più  ragguardevoli  ma  più  antipatici che
    esistano.  E' il  ministro  degli  affari  esteri,  il  principe  Adam
    Ciartoritzskij  (47).  Queste   -  disse Bolkonskij con un sospiro che
    non poté trattenere mentre uscivano dal palazzo  -   sono  le  persone
    che decidono della sorte dei popoli.
    Il  giorno  seguente  le  truppe  si  misero in marcia e,  prima della
    battaglia di Austerlitz,  Borìs non poté  rivedere  né  Bolkonskij  né
    Dolgorukov   e  rimase  per  un  certo  tempo  ancora  nel  reggimento
    Izmailovskij.


    CAPITOLO 10.

    Il giorno 16, all'alba, lo squadrone di Denissov, al quale apparteneva
    Nikolàj Rostòv e che faceva parte del corpo  del  principe  Bagratiòn,
    lasciò il suo accantonamento per entrare,  come si dice,  in azione e,
    dopo aver percorso un miglio,  dietro ad altre colonne,  venne fermato
    sulla strada maestra.  Rostòv vide passare avanti a sé i cosacchi,  il
    primo e il secondo  squadrone  degli  ussari,  alcuni  battaglioni  di
    fanteria con le artiglierie e infine i generali Bagratiòn e Dolgorukov
    con i loro aiutanti di campo. Tutta la paura che aveva avuto, come già
    l'altra  volta  nell'imminenza  dell'attacco,  tutta  la lotta interna
    sostenuta per vincerla,  e tutti i sogni sul modo di distinguersi,  da
    vero  ussaro,  nella  prossima  battaglia,  erano  stati  inutili.  Lo
    squadrone rimase  nella  riserva  e  Nikolàj  Rostòv  passò  tutta  la
    giornata in preda alla noia e alla tristezza.  Alle nove antimeridiane
    udì davanti a sé scariche di fucileria e  grida  "urrà";  vide  alcuni
    feriti  che  venivano  trasportati  indietro e infine scorse un intero
    distaccamento di cavalleria francese,  circondato da un  centinaio  di
    cosacchi.  Evidentemente il combattimento era già finito ed era chiaro
    che,  sebbene non molto importante,  doveva avere avuto buon esito.  I
    soldati  e  gli  ufficiali  che  tornavano  indietro  parlavano di una
    brillante vittoria,  dell'occupazione della città di Wischau  e  della
    cattura di tutto uno squadrone francese.  Il cielo era limpido dopo la
    leggera brinata della notte,  e  lo  splendore  di  quella  soleggiata
    giornata  autunnale coincideva con la notizia della vittoria,  notizia
    portata non solo dal racconto di chi vi aveva preso  parte,  ma  anche
    dall'espressione  gioiosa  dei  volti  dei soldati,  degli ufficiali e
    degli aiutanti di campo che continuavano a ripassare davanti a Rostòv.
    E tanto più si stringeva il cuore di  Nikolàj  che  aveva  inutilmente
    sofferto  tutta  la  paura  che  precede  una  battaglia  e  che aveva
    trascorso nell'inattività quel giorno così pieno di allegria!
    - Rostòv,  vieni qui,  beviamo per scacciare il  dolore!    -    gridò
    Denissov, sedendosi sul ciglio della strada, davanti a una bottiglia e
    un pacco di antipasti.
    Gli  ufficiali dello squadrone si erano riuniti in circolo discorrendo
    e mangiucchiando le provviste di Denissov.
    - Ecco che ne portano un altro!  -  osservò uno di essi,  indicando un
    prigioniero,  un  dragone  francese  che  procedeva  a  piedi  tra due
    cosacchi.  Uno di questi teneva per le briglie il grande e bel cavallo
    del prigioniero francese.
    - Vendimi quel cavallo!  -  gridò Denissov al cosacco.
    - Prego, vossignoria...
    Gli  ufficiali si alzarono e attorniarono i cosacchi e il prigioniero.
    Il dragone era un giovane alsaziano che parlava francese  con  accento
    tedesco.  Ansimava  per  l'emozione,  era  rosso  in viso e,  sentendo
    parlare francese,  si mise a discorrere in fretta con  gli  ufficiali,
    rivolgendosi  ora all'uno ora all'altro.  Diceva che non sarebbe stato
    fatto prigioniero se il suo "caporal" non lo avesse mandato a prendere
    certe gualdrappe dove, e lui glielo aveva detto, c'erano i Russi.  E a
    ogni  parola  aggiungeva:  "mais qu'on ne fasse pas du mal à mon petit
    cheval" [48.  Ma non fate del male al  mio  cavallino]  e  accarezzava
    l'animale.
    Si  vedeva  che  non  capiva bene dove si trovasse.  Ora si scusava di
    essersi lasciato prendere,  ora si immaginava di trovarsi  davanti  ai
    suoi  superiori e si vantava di aver sempre fatto il proprio dovere da
    buon soldato. Nella nostra retroguardia aveva portato con sé, in tutta
    la sua franchezza, l'atmosfera dell'esercito francese, che ci era così
    estranea e poco nota.
    I cosacchi vendettero il cavallo per due luigi e  lo  comperò  Rostòv,
    che aveva ricevuto da casa molto denaro e che era il più ricco tra gli
    ufficiali.
    -  "Mais  qu'on  ne  fasse  pas  du mal à mon petit cheval"  -  ripeté
    ingenuamente l'alsaziano a Rostòv quando il cavallo fu consegnato a un
    ussaro.
    Rostòv, sorridendo, tranquillizzò il dragone e gli diede del denaro.
    - "Allè,  allè!" (49)  -  disse il cosacco,  toccando il  braccio  del
    prigioniero, perché si mettesse in cammino.
    - L'imperatore! L'imperatore!  -  si udì a un tratto esclamare tra gli
    ussari.
    Tutti accorrevano e si agitavano,  e Rostòv vide avanzare sulla strada
    alcuni cavalieri dai pennacchi bianchi sul  berretto.  In  un  momento
    tutti furono ai loro posti, in attesa.
    Rostòv  non  ricordava e non si rendeva conto di come fosse accorso al
    suo posto e come fosse montato in sella. In un attimo svanirono il suo
    rammarico di non aver preso parte all'azione,  il  suo  stato  d'animo
    triste  e annoiato della vigilia in mezzo a quei visi sin troppo noti;
    in un attimo si dileguò ogni pensiero che riguardava se  stesso;  egli
    era  completamente sommerso dal senso di felicità che suscitava in lui
    la vicinanza dell'imperatore.  Quella vicinanza  lo  compensava  della
    perdita di quella giornata. Era felice come un innamorato in attesa di
    un tanto desiderato convegno! Non osava guardarsi attorno tra le file,
    ma  pur  senza volgersi sentiva con istinto appassionato l'avvicinarsi
    del sovrano. E non lo sentiva soltanto per il rumore degli zoccoli dei
    cavalli che si udiva sempre più forte, ma lo sentiva perché,  a misura
    che  il rumore aumentava,  tutto attorno a lui diventava più luminoso,
    più gioioso,  più festoso.  Sempre più si accostava a Rostòv quel sole
    che  diffondeva  attorno  a  sé  i  raggi  di una luce più dolce e più
    maestosa,  ed egli già aveva l'impressione di essere avvolto dal  loro
    calore. Già udiva la sua voce, quella voce calma, carezzevole, solenne
    e insieme così semplice.  Come Rostòv presentiva,  si fece un silenzio
    di tomba in mezzo al quale risonò la voce dell'imperatore.
    - "Les hussards de Pàvlograd?" [50.  Gli ussari di Pàvlograd?]  disse,
    in tono interrogativo.
    -  "La  réserve,  sire"  [51.  La riserva,  sire]  -  rispose un'altra
    qualunque voce umana,  dopo quella sovrumana  che  aveva  detto:  "Les
    hussards de Pàvlograd?".
    Il  sovrano  arrivò  all'altezza  di  Rostòv  e  si  fermò.   Il  viso
    dell'imperatore era ancora più bello  di  quanto  non  lo  fosse  alla
    rivista,  tre  giorni  prima.  Era illuminato dalla luce di una felice
    giovinezza,  di una  giovinezza  così  ingenua  da  far  pensare  alla
    vivacità di un fanciullo quattordicenne;  ma nello stesso tempo era il
    viso raggiante di un grande imperatore. Per caso,  mentre osservava lo
    squadrone,  gli  occhi del sovrano incontrarono quelli di Rostòv e per
    due secondi appena vi si fissarono.  Comprese l'imperatore quello  che
    accadeva nell'animo di Rostòv?  (A Rostòv parve che egli avesse capito
    tutto).  I suoi occhi azzurri si soffermarono per  due  secondi  sulla
    faccia  di  Rostòv,  il  quale  ebbe l'impressione che da quegli occhi
    azzurri si diffondesse una luce mite e dolcissima.  Poi a un tratto il
    sovrano  sollevò le sopracciglia,  con un movimento brusco della gamba
    sinistra colpì il cavallo e proseguì al galoppo.
    Il giovane imperatore non  aveva  saputo  resistere  al  desiderio  di
    assistere al combattimento e,  nonostante le insistenze dei cortigiani
    per impedirglielo, a mezzogiorno, staccatosi dalla terza colonna,  che
    egli  seguiva,  galoppò  verso  l'avanguardia.  Non  era  ancor giunto
    all'altezza  degli  ussari,  che  alcuni  aiutanti  gli  erano  venuti
    incontro con la notizia del felice esito dello scontro.
    Il combattimento, che non aveva avuto altro successo se non la cattura
    di  uno  squadrone  nemico,  gli  venne  descritto  come una splendida
    vittoria sui Francesi  e  fu  per  questo  che  l'imperatore  e  tutto
    l'esercito,  specialmente prima che il fumo della polvere del campo di
    battaglia si fosse dissipato,  credettero che i Francesi fossero stati
    realmente  sconfitti  e  costretti  a ritirarsi.  Pochi minuti dopo il
    passaggio dell'imperatore,  fu dato l'ordine  di  avanzare  ad  alcuni
    squadroni  del  reggimento  di  Pàvlograd.   A  Wischau,  una  piccola
    cittadina tedesca,  Rostòv vide ancora una volta  l'imperatore.  Sulla
    piazza,  dove  prima  che  il  sovrano  giungesse aveva avuto luogo un
    notevole scambio di colpi di fucile,  giacevano alcuni soldati morti o
    feriti,   che   non   si  erano  ancora  potuti  trasportare  altrove.
    L'imperatore, circondato dal suo séguito militare e civile, montava un
    cavallo sauro, diverso da quello del giorno della rivista,  dalla coda
    tagliata  all'inglese  e,  chinato  un  poco sul fianco e reggendo con
    gesto grazioso l'occhialetto d'oro,  guardava un soldato  che  giaceva
    sul  selciato,  senza l'elmo e con la testa insanguinata.  Quel ferito
    era tanto sudicio, rozzo e ripugnante, che Rostòv giudicò offensiva la
    sua vicinanza all'imperatore.  Il giovane vide che le  spalle  un  po'
    curve  del  sovrano,  quasi  fossero percorse da un brivido di freddo,
    sussultarono e notò che con il piede sinistro spronò  nervosamente  il
    fianco della sua cavalcatura che,  ormai avvezza,  volgeva attorno uno
    sguardo indifferente,  senza muoversi dal posto.  Un aiutante di campo
    smontò da cavallo e, preso il ferito sotto le ascelle, lo adagiò su di
    una barella. Il soldato gemette.
    -  Più  piano,  più piano!  Non è possibile fare più piano?   -  disse
    l'imperatore che pareva soffrire  più  del  soldato  morente.  Poi  si
    allontanò.
    Rostòv  vide  che  l'imperatore aveva le lacrime agli occhi e lo sentì
    dire a Ciartoritzskij, in francese:
    - Che orribile cosa,  che orribile cosa la  guerra!  "Quelle  terrible
    chose que la guerre!".
    Le truppe d'avanguardia si disposero davanti a Wischau, di fronte alla
    linea  degli  avamposti  nemici  che  per  tutta la giornata,  ad ogni
    scaramuccia,  avevano  ceduto  terreno  ai  Russi.  Vennero  trasmessi
    all'avanguardia   i   ringraziamenti  del  sovrano,   furono  promesse
    ricompense e i soldati ebbero doppia razione di acquavite.  Ancora più
    allegri  che  nella notte precedente brillarono i fuochi del bivacco e
    più gioiosi echeggiarono i canti dei  soldati.  Denissov  quella  sera
    festeggiò  la  sua  promozione  a maggiore e Rostòv,  che aveva bevuto
    parecchio,  alla fine del banchetto propose un  brindisi  alla  salute
    dell'imperatore,  ma  non  "dell'augusto  imperatore" come si dice nei
    banchetti ufficiali,  ma "alla salute del  sovrano,  dell'uomo  buono,
    magnanimo  e affascinante.  Sì,  beviamo alla sua salute e alla sicura
    nostra vittoria sui Francesi!".
    - Se già prima ci siamo battuti  -  continuò    -    senza  cedere  ai
    Francesi,   come  sotto  Schöngraben,   che  faremo  ora  che  abbiamo
    l'imperatore che ci guida?  Moriremo tutti e moriremo  con  gioia  per
    lui.  Non  è  così,  signori?  Forse non mi esprimo bene...  ho bevuto
    molto, ma questi sono i miei sentimenti e, credo, anche i vostri. Alla
    salute di Aleksàndr Primo, urrà!
    - Urrà!  -  ripeterono le voci esaltate degli ufficiali.  E il vecchio
    capitano  Kirsten  non  gridò  meno  forte  né  con meno entusiasmo di
    Rostòv, giovane di vent'anni.
    Quando gli ufficiali ebbero bevuto e rotto  i  bicchieri,  Kirsten  ne
    empì ancora altri e,  in maniche di camicia, con un bicchiere in mano,
    si avvicinò al falò dei soldati e, con il braccio alzato, rimase fermo
    davanti a loro in atteggiamento maestoso e solenne,  con i suoi lunghi
    baffi grigi e il petto bianco che si intravedeva attraverso la camicia
    aperta, illuminato dalla luce delle fiamme.
    -  Ragazzi,  alla  salute  del nostro sovrano imperatore,  alla nostra
    vittoria sul nemico, urrà!   -  gridò con la sua voce forte dal timbro
    baritonale di vecchio ussaro.
    Gli  ussari  si  strinsero attorno a lui e risposero con un altissimo,
    unanime grido.
    A notte tarda, quando tutti si furono separati,  Denissov batté con la
    mano grossa e corta sulla spalla del suo caro Rostòv.
    - Poiché in guerra non si sa di chi innamorarsi,  ecco che costui si è
    innamorato dell'imperatore  -  disse.
    - Denissov,  non scherzare su questo argomento  -  esclamò Rostòv.   -
    Si tratta di un sentimento tanto alto, tanto nobile...
    - Lo credo, amico mio, lo credo... Lo approvo e lo condivido.
    - No, tu non capisci !
    E  Rostòv,  alzatosi,  si mise a passeggiare tra i fuochi del bivacco,
    pensando alla gioia di morire non già per salvargli la vita (a  questo
    non  osava  nemmeno  pensare),  ma  semplicemente per morire sotto gli
    occhi dell'imperatore.  Egli era veramente innamorato del suo sovrano,
    della  gloria delle armi russe e della speranza nel futuro trionfo.  E
    non era il solo a provare quel sentimento in  quei  memorabili  giorni
    che precedettero la battaglia di Austerlitz: i nove decimi dei soldati
    e degli ufficiali russi di allora erano innamorati, se pure con minore
    entusiasmo, del loro imperatore e della gloria delle armi russe.


    CAPITOLO 11.

    Il giorno seguente, l'imperatore si trattenne a Wischau. Il suo medico
    personale  Villiers  (52)  fu  più  volte  chiamato presso di lui.  Al
    quartier generale e fra le truppe più vicine si diffuse la notizia che
    il sovrano  fosse  indisposto.  Non  prendeva  cibo  e  quella  notte,
    dicevano coloro che gli erano vicini, aveva dormito male. Il malessere
    dell'imperatore  non  aveva  altra  causa  che  la  forte  impressione
    prodotta sul suo animo sensibile dalla vista dei feriti e dei morti.
    All'alba del giorno 17,  fu accompagnato  a  Wischau,  protetto  dalla
    bandiera  bianca,  un  ufficiale  francese  che  chiedeva  una udienza
    all'imperatore   di   Russia.   Quell'ufficiale   era   Savary   (53).
    L'imperatore  si  era  appena  addormentato  e  perciò  Savary dovette
    aspettare. Verso mezzogiorno venne ammesso alla presenza del sovrano e
    mezz'ora  dopo  ritornava  agli  avamposti   dell'esercito   francese,
    accompagnato dal principe Dolgorukov.
    A  quanto si sentiva dire,  lo scopo della venuta di Savary era quello
    di proporre all'imperatore russo un incontro con Napoleone. Con grande
    gioia e orgoglio di tutto l'esercito,  la proposta  di  quell'incontro
    era stata respinta e,  in sua vece,  fu mandato con Savary il principe
    Dolgorukov,  il vincitore di Wischau,  per intavolare  trattative  con
    Napoleone  qualora,  contrariamente  a  tutte  le  supposizioni,  esse
    contenessero un reale desiderio di pace.
    A sera, quando ritornò, Dolgorukov andò direttamente dall'imperatore e
    si trattenne a lungo a quattr'occhi con lui.
    Il 18 e il 19 di novembre le truppe procedettero di altre due tappe e,
    dopo brevi scaramucce, gli avamposti nemici indietreggiarono.  Sin dal
    mezzogiorno  del  19,  cominciarono  a  verificarsi  nelle  alte sfere
    dell'esercito un intenso movimento e  un'animazione  indaffarata,  che
    durò sino al mattino successivo, 20 novembre giorno in cui fu sferrata
    la memorabile battaglia di Austerlitz (54).
    Sino  al  mezzogiorno  del  19,   i  discorsi  animati,  l'andirivieni
    frettoloso,  le corse avanti e indietro degli  aiutanti  di  campo  si
    limitarono  al quartiere generale di Kutuzòv e allo stato maggiore dei
    comandanti delle colonne.  Verso sera,  attraverso gli ordini  portati
    dagli  aiutanti  di campo,  il movimento si diffuse in tutti i reparti
    dell'esercito e nella notte dal 19 al 20,  la massa degli  ottantamila
    uomini  dei  sovrani  alleati  si  levò dagli accampamenti e risonando
    ondeggiò tumultuosa, come un'enorme tela lunga dieci miglia.
    Quel movimento concentrato che  aveva  avuto  inizio  il  mattino  nel
    quartier  generale degli imperatori e che aveva dato la spinta al moto
    successivo era simile alla spinta iniziale della  ruota  centrale  dei
    grandi  orologi  che  si  vedono  sulle  torri.  Una  ruota  si  muove
    lentamente, la seguono una seconda, poi una terza e via via si mettono
    a  girare,  sempre  più  rapidamente,  ruote,   pulegge,   ingranaggi,
    cominciano  a  sonare  i  "carillons",  a  balzar  fuori le figurine e
    ritmicamente iniziano a muoversi le lancette,  segnando  il  risultato
    del movimento generale.
    Come  nel  meccanismo  dell'orologio,  così  in  quello  militare,  il
    movimento,  una volta iniziato,  continua sino  al  risultato  finale;
    altrettanto  inerti  e immobili restano le parti del meccanismo sino a
    quando la trasmissione del moto non sia giunta sino a  loro.  Ed  ecco
    che allora cominciano a stridere sugli assi le ruote, ingranandosi con
    i loro dentini,  a fischiare le pulegge che girano rapidamente, mentre
    la ruota vicina resta immobile e fissa come se dovesse  per  centinaia
    di anni mantenere quella immobilità;  ma poi, a un certo momento, ecco
    che una leva la tocca ed essa, obbedendo all'impulso generale, cigola,
    gira,  e si  confonde  in  un'unica  azione  comune  di  cui  le  sono
    incomprensibili il risultato e lo scopo.
    Come  nell'orologio  il  risultato  del  complesso  moto  delle varie,
    innumerevoli rotelle e pulegge non è altro che  un  lento  e  regolare
    spostamento delle lancette che indicano il tempo, così il risultato di
    tutti  i  complessi  movimenti umani di quei centosessantamila Russi e
    Francesi,  l'effetto di  tutte  quelle  passioni,  dei  desideri,  dei
    rimpianti,  dei pentimenti, delle sofferenze, delle umiliazioni, degli
    slanci orgogliosi,  della paura,  degli  entusiasmi  di  tutti  quegli
    uomini,  fu soltanto la sconfitta della battaglia di Austerlitz, detta
    anche la battaglia dei tre imperatori,  cioè un lento movimento  della
    lancetta della storia sul quadrante della storia dell'umanità.
    Il  principe  Andréj  era  quel  giorno  di  servizio  e  non  si  era
    allontanato mai dal generalissimo.
    Alle sei  pomeridiane,  Kutuzòv  giunse  al  quartier  generale  degli
    imperatori e, dopo essersi trattenuto per poco con il sovrano, si recò
    presso il gran maresciallo di Corte, conte Tolstòj.
    Bolkonskij  approfittò  di  quel  momento  per recarsi da Dolgorukov a
    raccogliere notizie e  particolari  sull'azione.  Il  principe  Andréj
    sentiva che Kutuzòv era turbato e contrariato per qualche motivo e che
    al  quartier  generale non erano soddisfatti di lui;  si rendeva conto
    che tutti i personaggi del quartier generale imperiale si comportavano
    verso il vecchio ufficiale come persone che  sanno  quello  che  altri
    ignorano; perciò desiderava parlare con Dolgorukov.
    -  Ah,  buongiorno,  "mon  cher"    -    esclamò  Dolgorukov che stava
    prendendo il tè con Bilibin.   -  Domani è il gran giorno.  Che fa  il
    vostro vecchio? E' di malumore?
    - Non posso dire che sia proprio di malumore,  ma ho l'impressione che
    desidererebbe essere ascoltato.
    - Ma l'hanno già ascoltato nel Consiglio di guerra  e  sarà  ascoltato
    ancora,   purché  parli  assennatamente.   Certo  è  che  ritardare  e
    aspettare,  ora che Buonaparte teme più di tutto una battaglia campale
    è assolutamente impossibile.
    -  Ma  voi  l'avete veduto?   -  chiese il principe Andréj.   -  Com'è
    questo Buonaparte? Che impressione vi ha fatto?
    - Sì,  l'ho veduto e mi sono convinto  che  egli  teme  una  battaglia
    campale  più  di  ogni  cosa  al  mondo   -  ripeté Dolgorukov,  dando
    evidente e grande importanza  a  questa  conclusione  che  egli  aveva
    tratto dal suo colloquio con Napoleone.  -  Se non avesse timore della
    battaglia, perché avrebbe chiesto un colloquio, iniziato trattative e,
    soprattutto,  perché sarebbe indietreggiato, mentre la ritirata è cosa
    tanto contraria alla sua tattica bellica?  Credetemi: egli  ha  paura,
    veramente  paura della battaglia campale.  La sua ora è sonata.  Ve lo
    assicuro io.
    - Ma ditemi, com'è?  -  insisté il principe Andréj.
    - E' un uomo in soprabito grigio,  il quale desiderava molto che io lo
    chiamassi  "vostra  maestà"  ma che,  con suo gran dispiacere,  non ha
    ricevuto da me alcun titolo.  E' un  uomo  così,  niente  di  più    -
    rispose Dolgorukov, guardando Bilibin con un sorriso.  - Nonostante il
    mio profondo rispetto per Kutuzòv,  -  proseguì -  affermo che saremmo
    davvero  degli  sciocchi  se  aspettassimo  non so cosa,  dando così a
    Napoleone il modo di andarsene o di ingannarci,  proprio ora in cui  è
    sicuramente nelle nostre mani.  No,  non bisogna dimenticare Suvorov e
    le sue regole: non mettersi  mai  nelle  condizioni  dell'attacco,  ma
    essere sempre i primi ad attaccare. Credetemi, in guerra l'energia dei
    giovani  è  spesso una guida migliore di tutta l'esperienza dei vecchi
    temporeggiatori!
    - Ma in  quale  posizione  lo  attaccheremo?  Sono  andato  oggi  agli
    avamposti  e  nessuno  può dire con precisione dove sia concentrato il
    grosso delle sue forze  -  disse il principe Andréj.
    Egli avrebbe voluto esporre a Dolgorukov il  piano  di  battaglia  che
    aveva preparato.
    - Ah, ma questo non ha assolutamente alcuna importanza!  -  rispose in
    fretta  Dolgorukov,  alzandosi e spiegando sulla tavola una carta.   -
    Tutte le eventualità sono previste: se si trova a Brünn...
    E il principe Dolgorukov, rapidamente e con poca chiarezza,  si mise a
    spiegare il piano del movimento aggirante di Weirother.
    Il  principe  mosse  alcune obiezioni e cominciò a spiegare il proprio
    piano che poteva essere dello stesso valore di quello di Weirother  ma
    che aveva un difetto: quello di Weirother era già stato approvato. Non
    appena  il principe Andréj cominciò a dimostrare gli svantaggi di quel
    piano e i vantaggi del proprio, Dolgorukov cessò di ascoltarlo e prese
    a guardare  distrattamente,  anziché  la  carta,  la  faccia  del  suo
    interlocutore.
    - Del resto,  oggi si terrà da Kutuzòv un Consiglio di guerra; potrete
    approfittarne per esporre le vostre idee  -  consigliò Dolgorukov.
    - Lo farò  -  rispose il principe Andréj, scostando da sé la carta.
    - Ma su che cosa discutete,  signori miei?   -  intervenne Bilibin che
    sino  a  quel  momento  aveva ascoltato sorridendo allegramente quella
    conversazione e che ora, era chiaro, si preparava a scherzare.  -  Sia
    domani giorno di vittoria o  di  sconfitta,  la  gloria  dell'esercito
    russo è assicurata. Oltre al vostro Kutuzòv non c'è un solo comandante
    russo.  I comandanti sono: "Herr General" Wimpfen (55),  "le comte" de
    Langeron (56),  "le prince" de  Liechtenstein  (57),  "le  prince"  de
    Hohenlohe  (58) e "enfin Prsch...  Prsch...  et ainsi de suite,  comme
    tous les noms polonais" [E infine Prsch...  Prsch...  e così via  come
    tutti i nomi polacchi] (59).
    - "Taisez-vous,  mauvaise langue!" [60. Tacete, linguaccia!]  -  disse
    Dolgorukov.   -  Non è  vero:  attualmente  ci  sono  già  due  russi:
    Miloràdovic' (61) e Dochturov e ce ne sarebbe anche un altro, il conte
    Arakceev  (62), se non avesse i nervi troppo scossi.
    -  Credo  però  che Michaìl Ilarjònovic' sia ormai uscito  -  disse il
    principe Andréj.  -  Vi auguro fortuna e successo, signori  - aggiunse
    e, dopo aver stretto la mano a Dolgorukov e a Bilibin, uscì.
    Rientrando nel suo alloggio,  il principe Andréj non seppe trattenersi
    dal  chiedere a Kutuzòv,  che gli sedeva accanto silenzioso,  che cosa
    pensasse della battaglia del giorno successivo.
    Kutuzòv guardò severamente il suo aiutante di campo e dopo  una  breve
    pausa gli rispose:
    -  Penso  che  saremo  sconfitti.  L'ho  detto al conte Tolstòj e l'ho
    pregato di riferirlo all'imperatore. Sai che cosa mi ha risposto? "Eh,
    mon cher général,  je me mêle de riz et de cotelettes,  mêlez-vous des
    affaires de la guerre" [63.  "Eh,  mio caro generale,  io mi occupo di
    riso e di bistecche,  e voi occupatevi delle faccende della  guerra"].
    Già, mi ha risposto proprio così.


    CAPITOLO 12.

    Alle  dieci  di  sera,  Weirother  arrivò,  portando  i  suoi piani da
    Kutuzòv, dov'era riunito il Consiglio di guerra. Tutti i comandanti in
    capo  erano  stati  convocati  presso  il  generalissimo  e  tutti,  a
    eccezione del principe Bagratiòn, che si era rifiutato di intervenire,
    si trovarono all'ora indicata.
    Weirother,  che  aveva  preparato  il piano per la prossima battaglia,
    offriva per la sua  vivacità  e  la  sua  impazienza  un  sorprendente
    contrasto   con  Kutuzòv,   scontento  e  assonnato,   che  funzionava
    svogliatamente da presidente e  da  guida  del  Consiglio  di  guerra.
    Appariva  evidente che Weirother si sentiva alla testa di un movimento
    ormai inarrestabile.  Era come un cavallo tra le stanghe di  un  carro
    che,  presa la rincorsa,  scenda precipitosamente lungo un pendio. Era
    lui a trascinare? Oppure a essere trascinato? Non lo sapeva, ma andava
    a rotta di collo,  senza  avere  ormai  più  il  tempo  di  riflettere
    sull'esito  della  sua  corsa  precipitosa.  Quella sera Weirother era
    andato due volte a osservare personalmente gli avamposti  nemici;  due
    volte era stato dai sovrani da quello russo e da quello austriaco, per
    fare  rapporti e dare chiarimenti,  e poi nel suo ufficio,  dove aveva
    dettato in tedesco le ultime disposizioni.  Era giunto da  Kutuzòv  in
    condizioni di estrema stanchezza.
    Tutto preso,  evidentemente, dai suoi pensieri, si dimenticava persino
    di essere cortese con il generalissimo: lo  interrompeva,  parlava  in
    fretta   e   non   molto   chiaramente,   senza   guardare  in  faccia
    l'interlocutore,  senza  rispondere  alle  domande  che  gli  venivano
    rivolte.   Era   tutto  inzaccherato  di  fango  e  aveva  un  aspetto
    compassionevole, stanco e smarrito ma,  nello stesso tempo,  sicuro di
    sé e pieno d'orgoglio.
    Kutuzòv  abitava in un piccolo castello a breve distanza da Ostralitz.
    In un'ampia sala,  trasformata  in  studio  del  generalissimo,  erano
    riuniti lo stesso Kutuzòv e i membri del Consiglio di guerra.  Stavano
    bevendo il tè.  Non aspettavano che il  principe  Bagratiòn  per  dare
    inizio  alla  seduta.  Alle  otto  giunse  l'ufficiale  d'ordinanza di
    Bagratiòn con la notizia che il principe non  poteva  intervenire.  Il
    principe  Andréj  entrò  per  informare della cosa il generalissimo e,
    approfittando del permesso avuto in precedenza da Kutuzòv di assistere
    alla seduta, rimase nella sala.
    - Poiché il principe Bagratiòn  non  verrà,  possiamo  incominciare  -
    dichiarò   Weirother,   alzandosi   rapidamente   dal   suo   posto  e
    avvicinandosi al tavolo su cui era stesa una grande mappa dei dintorni
    di Brünn.
    Kutuzòv con la giubba sbottonata da cui,  come liberato,  emergeva  il
    grasso collo,  era seduto in una poltrona alla Voltaire con le mani un
    po' gonfie, da vecchio, simmetricamente posate sui bracciuoli, e quasi
    dormiva. Al suono della voce di Weirother,  aprì a fatica il suo unico
    occhio.
    - Sì,  sì, ve ne prego, è già tardi  -  e, fatto un cenno con il capo,
    l'abbassò di nuovo sul petto e chiuse gli occhi.
    Se in un primo momento i membri del Consiglio avevano potuto  supporre
    che Kutuzòv fingesse di dormire, i suoni che cominciarono a sfuggirgli
    dal  naso  durante  la lettura di Weirother,  dimostrarono che in quel
    momento,  per il generale in capo,  si trattava di una cosa assai  più
    importante  che  non  fosse  il dimostrare il proprio disprezzo per il
    piano di battaglia. Si trattava per lui dell'invincibile bisogno umano
    di abbandonarsi al sonno.  Egli dormiva veramente.  Weirother,  con il
    gesto  dell'uomo  troppo  occupato per permettersi di perdere anche un
    solo minuto, lanciò un'occhiata verso Kutuzòv e, convinto che dormiva,
    prese un foglio e a voce alta e monotona cominciò a  leggere  l'ordine
    di operazione della prossima battaglia,  iniziando dal titolo: "Ordine
    di operazioni per l'attacco alle posizioni nemiche dietro Kobelnitz  e
    Sokolnitz, 20 novembre 1805".
    La disposizione era difficile e complessa. Nell'originale era detto:
    "Da  der  Feind  mit  seinem  linken Flu'gel an die mit Wald bedeckten
    Berge lehnt und sich mit seinem rechten  Flügel  längs  Kobelnitz  und
    Sokolnitz hinter die dort befindlichen Teiche zieht, wir im Gegentheil
    mit  unserem  linken Flügel seinem rechten sehr debordiren,  so ist es
    vortheilhaft letzteren Flügel des Feindes zu attakiren, besonders wenn
    wir die Dörfer Sokolnitz und Kobelnitz im Besitze haben,  wodurch  wir
    dem  Feind  zugleich  in  die  Flanke  fallen  und  ihn auf der Fläche
    zwischen Schlapenitz und dem Thürassa-Walde  verfolgen  konnen,  indem
    wir den Defileen von Schlapanitz und Bellowitz ausweichen,  welche die
    feindliche Front decken.  Zu diesem Endzwecke  ist  es  nothig...  Die
    erste Kolonne marschirt...  Die zweite Kolonne marschirt... Die dritte
    Kolonne marschirt...",    [64.  "Poiché  il  nemico  trova  protezione
    all'ala  sinistra  delle  sue  forze  appoggiandole  alle  falde delle
    montagne boscose e stende l'ala destra al di là degli stagni che vi si
    trovano,   lungo  Kobelnitz  e  Sokolnitz   e   noi,   al   contrario,
    sopravvanziamo  di molto con la nostra ala sinistra la sua ala destra,
    ci conviene  attaccare  quest'ultima,  soprattutto  avendo  in  nostro
    possesso i villaggi di Sokolnitz e di Kobelnitz,  per cui nel medesimo
    tempo possiamo attaccare di sorpresa il fianco del nemico e inseguirlo
    nelle pianure tra Schlapanitz e la foresta di Thuras, evitando le gole
    tra Schlapanitz e Bellowitz,  che coprono lo  schieramento  nemico.  A
    tale  scopo  è  necessario...  La prima colonna marcerà...  La seconda
    colonna marcerà...  La terza  colonna  marcerà..."]  eccetera  leggeva
    Weirother. I generali sembravano ascoltare di mala voglia il complesso
    piano delle operazioni.  Il biondo e alto generale Bukshevden stava in
    piedi, con le spalle appoggiate alla parete, e,  fissando gli occhi su
    una  candela  accesa,  sembrava  che  non ascoltasse e che non volesse
    neppure far credere agli altri  di  ascoltare.  Proprio  dirimpetto  a
    Weirother,  fissando su di lui gli occhi spalancati e lucenti, sedeva,
    in atteggiamento marziale,  il rubicondo  Miloràdovic',  con  le  mani
    posate  sulle  ginocchia  e  i gomiti in fuori,  i baffi all'insù e le
    spalle  sollevate.  Egli  taceva  ostinatamente,   guardando  in  viso
    Weirother  e  abbassava  gli  occhi  soltanto  quando il capo di stato
    maggiore austriaco smetteva di parlare.  In quei momenti  Miloràdovic'
    volgeva  occhiate  significative  sugli  altri generali;  ma da quelle
    occhiate significative era impossibile capire  se  egli  approvasse  o
    disapprovasse,  se fosse contento o no del piano delle operazioni. Più
    vicino a Weirother di tutti gli  altri  stava  il  conte  Langeron  il
    quale,  con un fine sorriso sul volto di francese meridionale, sorriso
    che durò per tutto il tempo della lettura, si guardava le dita sottili
    che facevano rapidamente girare una tabacchiera d'oro con un  ritratto
    sul  coperchio.  Nel  bel  mezzo  di  uno dei periodi più lunghi della
    lettura,  egli arrestò il movimento rotatorio della tabacchiera,  alzò
    il  capo  e,  con  una  piega di antipatica cortesia agli angoli delle
    labbra sottili,  interruppe Weirother e fu sul punto di dire qualcosa;
    ma  il  generale  austriaco,   continuando  imperterrito  la  lettura,
    aggrottò il viso e agitò i gomiti  come  se  volesse  dire:  "Dopo  mi
    esporrete  le  vostre  idee;  per adesso favorite osservare la carta e
    ascoltare".  Langeron sollevò gli occhi con espressione di stupore,  e
    si   volse   verso  Miloràdovic'  come  cercando  una  spiegazione  e,
    incontrando lo  sguardo  di  lui  denso  di  significati  ma  che  non
    significava  nulla,  abbassò  tristemente  gli  occhi  e riprese a far
    roteare la tabacchiera tra le dita sottili.
    - "Une lecon de géographie" [65.  Una lezione di geografia]  -   disse
    come tra sé ma abbastanza forte perché lo sentissero.
    Przebyscevskij  con  rispettosa  ma  dignitosa cortesia piegava con la
    mano l'orecchio verso Weirother,  con l'atteggiamento di chi  è  tutto
    preso dall'attenzione. Il piccolo Dochturov sedeva proprio di fronte a
    Weirother  con  aria modesta e zelante e,  chino sulla carta spiegata,
    studiava coscienziosamente  lo  schieramento  e  il  terreno  che  non
    conosceva.  Parecchie  volte pregò Weirother di ripetere alcune parole
    che non aveva ben  compreso  e  alcuni  difficili  nomi  di  villaggi.
    Weirother lo accontentava, e Dochturov prendeva appunti.
    Quando la lettura,  durata più di un'ora, fu finita, Langeron fermò di
    nuovo la tabacchiera e,  senza guardare Weirother e  nessun  altro  in
    modo particolare, cominciò a esporre le difficoltà di attuazione di un
    piano come quello,  piano che supponeva note le condizioni del nemico,
    mentre tali condizioni potevano mutare di continuo, dato che il nemico
    era in movimento.  Le osservazioni di Langeron  erano  giuste,  ma  si
    capiva  che  il  loro  scopo  era soprattutto quello di far sentire al
    generale Weirother,  che aveva letto il suo piano di schieramento  con
    la  boriosa  sicurezza di chi si trova davanti a scolaretti,  che egli
    non era in presenza di ignoranti,  ma di uomini  capaci  di  insegnare
    qualcosa a lui,  in fatto di questioni militari.  Allorché la monotona
    voce di Weirother tacque Kutuzòv  aveva  aperto  gli  occhi,  come  un
    mugnaio  che  si desta quando si interrompe il soporifero rumore delle
    ruote del mulino.  Ascoltò ciò che diceva Langeron e,  come se volesse
    chiedere: "Ah, vi occupate ancora di queste sciocchezze?", si affrettò
    a chiudere gli occhi e chinò il capo più di prima.
    Cercando  di ferire quanto più velenosamente fosse possibile Weirother
    nel suo amor proprio  di  autore  militare,  Langeron  dimostrava  che
    Bonaparte  poteva facilmente attaccare invece di subire l'attacco e in
    tal modo rendere  assolutamente  vano  il  piano  operativo  dei  suoi
    avversari.  Weirother  rispose  a tutte le osservazioni con un sorriso
    calmo e sprezzante preparato,  era chiaro,  per  qualsiasi  obiezione,
    indipendentemente da ciò che gli sarebbe stato detto.
    -  Se  egli  avesse  potuto  attaccare,  ci  avrebbe attaccati oggi  -
    disse.
    - Supponete dunque che  non  abbia  forze  sufficienti?    -    chiese
    Langeron.
    -  E'  molto  se ha quarantamila uomini  -  rispose Weirother,  con il
    sorriso indulgente di un medico al quale un cerusico  voglia  indicare
    un rimedio.
    -  Se è così,  egli prepara la sua rovina aspettando il nostro attacco
    -    obiettò  Langeron  con  un  fine,   ironico  sorriso,   guardando
    Miloràdovic' che gli era vicino, per avere approvazione e conferma.
    Ma  Miloràdovic'  in quel momento non pensava affatto a ciò che i suoi
    colleghi stavano discutendo.
    - "Ma foi" [66.  In fede mia]  -  disse.   -  Vedremo domani sul campo
    di battaglia.
    Weirother  sorrise di nuovo con quel sorriso che pareva voler dire che
    gli sembrava ridicolo e strano incontrare delle obiezioni da parte dei
    generali russi ed essere costretto a dimostrare cose delle  quali  non
    soltanto lui, ma anche i due imperatori erano più che convinti.
    - Il nemico ha spento i fuochi e laggiù nel suo accampamento si ode un
    rumore continuo  -  disse.   -  Cosa significa?  O si ritira,  ed è la
    sola cosa che dobbiamo temere, o cambia posizione  -  e, così dicendo,
    sorrise.  -  Ma se anche occupasse la posizione di Thuras, non farebbe
    altro  che  evitarci  delle  difficoltà  e   tutte   le   disposizioni
    resterebbero valide sino ai minimi particolari.
    -  E  in  che modo?   -  chiese il principe Andréj che già da un pezzo
    aspettava il momento per esprimere i propri dubbi.
    Kutuzòv si svegliò, tossì e guardò i generali.
    - Signori, le disposizioni per le operazioni di domani, anzi, per oggi
    giacché è già passata la mezzanotte,  non possono essere cambiate    -
    disse.  -  Voi le avete udite, e noi tutti compiremo il nostro dovere.
    Prima  della  battaglia  non c'è nulla di più importante che...   -  e
    tacque un momento  -  nulla di  più  importante  che  fare  una  bella
    dormita.
    E  fece l'atto di alzarsi.  I generali si inchinarono e uscirono.  Era
    già passata la mezzanotte. Anche il principe Andréj lasciò la sala.

    Il Consiglio di guerra,  davanti al quale il principe Andréj non aveva
    potuto  esporre,  come  sperava,  il  suo progetto,  lasciò in lui una
    impressione vaga e confusa. Chi aveva ragione?  Dolgorukov e Weirother
    o  Kutuzòv,  Langeron  e  quanti  altri  non  approvavano  il piano di
    attacco?  Non lo sapeva.  "Ma possibile che Kutuzòv non  abbia  potuto
    esprimere  direttamente all'imperatore le sue idee?  Possibile che non
    possa agire diversamente?  Possibile che per considerazioni  personali
    di alcuni cortigiani si debbano mettere a repentaglio migliaia di vite
    e anche la mia,  la mia vita?",  diceva tra sé.  "Sì, è possibilissimo
    che domani io resti ucciso",  pensò.  E a un  tratto,  all'idea  della
    morte,  una quantità di ricordi,  i più lontani e i più intimi, gli si
    ridestarono nella mente;  ricordò l'ultimo  saluto  al  padre  e  alla
    moglie,  ricordò  i primi tempi del suo amore,  la gravidanza di lei e
    provò per Liza e  per  se  stesso  un  senso  di  pietà.  In  preda  a
    un'agitazione   nervosa  e  commossa,   uscì  dalla  casupola  in  cui
    alloggiava con Nesvitzkij e si mise a passeggiare davanti a essa.
    La notte era  avvolta  dalla  nebbia,  attraverso  la  quale  filtrava
    misteriosamente  la luce della luna.  "Sì,  domani",  pensava,  "forse
    domani tutto sarà finito per me,  forse questi ricordi non avranno più
    alcun significato.  Domani,  probabilmente, anzi certamente,  -  ne ho
    il presentimento  -  dovrò finalmente mostrare per la prima volta  ciò
    di  cui  sono  capace".  E  si figurò la battaglia,  la sconfitta,  il
    concentramento della mischia in un punto solo,  lo  smarrimento  e  la
    confusione  di tutti i capi.  Ed ecco che quel momento felice,  quella
    sua Tolone da tanto tempo attesa finalmente gli si offre. Egli esprime
    con chiara fermezza la sua opinione a  Kutuzòv,  a  Weirother  e  agli
    imperatori.   Tutti   sono   colpiti   dalla   giustezza   delle   sue
    considerazioni, ma nessuno si assume la responsabilità di realizzarle.
    Allora egli si mette alla testa di un reggimento,  di  una  divisione,
    pone come condizione che nessuno interferisca nei suoi piani,  conduce
    la sua divisione nel punto decisivo e da solo riporta  la  vittoria...
    "E  la morte e la sofferenza?",  sussurra dentro di lui un'altra voce.
    Ma  il  principe  Andréj  non  ascolta  questa  voce  e   continua   a
    fantasticare  sui suoi successi.  La battaglia che segue è preparata e
    organizzata da lui solo.  Egli ha il titolo di ufficiale di  ordinanza
    di Kutuzòv,  ma in realtà è lui,  Andréj Bolkonskij,  che fa tutto. E'
    lui solo che vince la battaglia.  Kutuzòv viene esautorato ed  egli  è
    nominato generalissimo... "E poi?", sussurra di nuovo l'altra voce, "e
    poi, se prima di fare tutto ciò non sarai ferito, ucciso, ingannato, e
    poi?". "E poi", risponde a se stesso il principe Andréj, "e poi non so
    che cosa accadrà,  non so e non voglio sapere. Ma se voglio questo, se
    voglio la gloria, se voglio che gli uomini mi conoscano, mi amino, non
    ho alcuna colpa di volerlo,  di non voler altro che questo,  di vivere
    soltanto  per  questo,  sì,  soltanto  per  questo!  Non lo dirò mai a
    nessuno ma,  mio Dio,  che cosa devo fare se non amo nulla fuorché  la
    gloria  l'amore degli uomini?  La morte,  le ferite,  la perdita della
    famiglia,  nulla mi spaventa!  Per quanto mi possano essere  cari  mio
    padre,  mia  sorella,  mia  moglie  -  le persone che amo di più -  le
    darei subito tutte,  anche se ciò possa parere terribile e innaturale,
    per un momento di gloria e di trionfo,  per essere amato da uomini che
    non conosco e non conoscerò mai,  ecco,  proprio per l'amore di questi
    uomini", pensava, prestando orecchio ai discorsi che si svolgevano nel
    cortile  dell'abitazione  di Kutuzòv,  dove echeggiavano le voci degli
    attendenti che preparavano i bagagli.  Una voce,  probabilmente quella
    del cocchiere, canzonando il vecchio cuoco di Kutuzòv, che il principe
    Andréj conosceva e che si chiamava Tit, diceva:
    - Tit, ehi, Tit?
    - Che vuoi?  -  rispondeva il vecchio.
    - Tit, va' a trebbiare il grano  -  diceva il burlone.
    - Va' al diavolo!  -  risonava un'altra voce, coperta dalle risate dei
    domestici e degli attendenti.
    "Eppure io li amo e voglio trionfare soltanto per tutti costoro; anelo
    soltanto a questa forza misteriosa e a questa gloria che sento passare
    sopra di me, qui, in mezzo a questa nebbia!".


    CAPITOLO 13.

    Rostòv  si  trovava quella notte con il suo plotone agli avamposti del
    distaccamento di Bagratiòn.  I suoi ussari erano sparsi a  due  a  due
    lungo  la  linea;  egli  stesso  la percorreva a cavallo,  cercando di
    lottare contro il sonno che irresistibilmente  lo  vinceva.  Alle  sue
    spalle  era visibile un'enorme distesa nella quale erano disseminati i
    fuochi di bivacco del nostro esercito, che ardevano confusamente nella
    nebbia. Davanti a lui buio e foschia...
    Per quanto Rostòv aguzzasse lo sguardo in quella  lontananza  brumosa,
    non  vedeva nulla;  ora gli pareva di scorgere qualcosa di grigio o di
    nero,  ora alcuni fuochi balenavano laggiù  dove  doveva  trovarsi  il
    nemico,  ora gli pareva che tutto fosse frutto della sua vista. Gli si
    chiudevano gli occhi e nell'immaginazione gli sorgevano  di  volta  in
    volta vuoi l'imperatore, vuoi Denissov, vuoi i suoi ricordi moscoviti:
    egli  si  affrettava  ad  aprire  di nuovo gli occhi e lì davanti a sé
    vedeva la testa e le orecchie  del  cavallo  sulla  cui  groppa  stava
    seduto,  le  nere figure degli ussari quando si avvicinava a sei passi
    da loro e, in lontananza, ancora oscurità, ancora nebbia.  "Perché no?
    Può darsi benissimo",  pensava Rostòv,  "che l'imperatore mi incontri,
    mi dia un incarico come a un qualunque altro ufficiale e mi dica: "Va'
    in ricognizione laggiù".  Molte volte ho sentito dire  come  per  puro
    caso abbia conosciuto un ufficiale e l'abbia preso con sé.  Ah,  se mi
    prendesse con sé!  Come vigilerei su di lui,  come gli direi tutta  la
    verità,  come gli denunzierei coloro che lo ingannano!". E Rostòv, per
    immaginarsi con vivezza il proprio affetto e la propria devozione  per
    il sovrano,  si raffigurava un nemico o un traditore tedesco,  ed egli
    non solo lo uccideva con piacere, ma lo schiaffeggiava su tutte due le
    guance davanti all'imperatore.  A  un  tratto,  un  grido  lontano  lo
    riscosse. Egli sussultò e aprì gli occhi.
    "Dove  sono?  Ah  sì,  agli avamposti.  Parola d'ordine e controparola
    sono: timone e Olmütz. Peccato che il nostro squadrone sia di riserva,
    domani!",  pensò.  "Chiederò di essere mandato al fuoco: forse  questa
    sarà l'unica occasione per vedere l'imperatore.  Già, tra poco è l'ora
    del cambio.  Farò ancora un giro  e  poi  andrò  dal  generale  e  gli
    esprimerò il mio desiderio". Si raddrizzò sulla sella e spinse innanzi
    il  cavallo per ispezionare ancora una volta la linea dei suoi ussari.
    Gli pareva che il buio fosse meno fitto.  A  sinistra  si  vedeva  una
    salita lievemente illuminata e, di fronte, un'altura nera che sembrava
    diritta come un muro.  Su quell'altura spiccava una macchia bianca che
    Rostòv non sapeva assolutamente definire: era una radura in  un  bosco
    illuminata  dalla  luna  o neve non ancora sciolta o un gruppo di case
    bianche?  Gli parve persino che su quella macchia bianca  qualcosa  si
    muovesse. "Certo è neve quella macchia; una macchia, "une tache"" [67.
    una macchia], pensò Rostòv. "Ma no, non è "une tache"...".
    "Natascia,  sorella, occhi neri... Na... taska... Come si meraviglierà
    quando le dirò che ho visto l'imperatore! Nataska, prendi...".
    - Più a destra,  signoria,  qui ci sono dei cespugli  -  disse la voce
    di  un  ussaro  davanti  al  quale Rostòv,  mezzo addormentato,  stava
    passando.  Rostòv alzò il capo  che  gli  penzolava  quasi  sino  alla
    criniera  del  cavallo  e  si  fermò  accanto  all'ussaro.   Un  sonno
    giovanile,  infantile quasi lo vinceva inesorabilmente.  "A  che  cosa
    stavo pensando?  Non voglio dimenticarlo. Come parlerò all'imperatore?
    No...  no...  questo  avverrà  domani.   Ah  ecco  sì...   pensavo  di
    attaccare...  ma  chi?  Gli ussari e i baffi...  Un ussaro con i baffi
    passava sempre per la via Tverskàja a Mosca:  ho  pensato  a  lui  una
    volta proprio davanti alla casa di Gurev... il vecchio Gurev... Eh sì,
    è  un  gran bravo ragazzo Denissov!  Ma tutte queste sono sciocchezze.
    Ciò che importa  è  che  adesso  l'imperatore  è  qui.  Quando  mi  ha
    guardato, voleva dirmi qualcosa, ma non ha osato... No, ero io che non
    osavo. Ma sono sciocchezze... l'essenziale è di non dimenticare quello
    che ho pensato di importante,  sicuro...  Na...  taska... attaccare...
    sì,  sì,  sì,  va bene!".  E di nuovo la testa si abbassava  verso  la
    criniera  del  cavallo.  A  un  tratto  gli  parve  che gli sparassero
    addosso.  "Che  è?  Che  è?  Giù,  da'  sciabolate.  Che  è?",   disse
    svegliandosi.  Nell'attimo in cui apriva gli occhi, Rostòv udì davanti
    a sé,  laggiù dov'era il nemico,  le grida prolungate di  migliaia  di
    voci.  Il suo cavallo e quello dell'ussaro che cavalcava al suo fianco
    drizzarono le orecchie.  Nel punto da cui  si  sentiva  giungere  quel
    frastuono,  si accese e si spense prima un fuoco, poi un altro e lungo
    tutta la linea delle truppe francesi,  sulle colline,  brillarono  più
    fuochi mentre si moltiplicavano incessantemente le grida. Rostòv udiva
    delle parole francesi,  ma non poteva distinguerle. Era un rombo fatto
    di troppe voci. Adesso si riusciva soltanto a sentire: aaa! e rrr!!
    - Che cos'è?  Che ne pensi?   -  domandò Rostòv all'ussaro che era  al
    suo fianco.  -  E' il nemico?
    L'ussaro non rispose.
    -  Ehi,  non  senti?    -   chiese Rostòv,  dopo aver atteso un po' la
    risposta.
    - E chi lo può sapere, signoria?  -  rispose di malavoglia l'ussaro.
    - Giudicando dalla posizione dovrebbe  trattarsi  del  nemico,  no?  -
    ripeté Rostòv.
    -  Può darsi di sì,  può darsi di no  -  disse l'ussaro.   -  E' buio,
    non si sa... Ehi, ehi, tu...  -  gridò al cavallo che si agitava sotto
    di lui.
    Anche  il  cavallo  di  Rostòv  era   molto   irrequieto:   si   mosse
    nervosamente,  scalpitò con gli zoccoli sulla terra indurita dal gelo,
    ascoltando le voci e  guardando  i  fuochi.  Le  grida,  crescendo  di
    continuo,  si  fusero infine in un unico clamore generale quale poteva
    essere prodotto soltanto da un  esercito  di  migliaia  di  uomini.  I
    fuochi si propagavano sempre di più, forse accesi lungo tutta la linea
    francese.  Rostòv  non  aveva più sonno.  Le grida allegre e trionfali
    dell'esercito nemico lo eccitavano.  Ora  distingueva  chiaramente  le
    parole:  "Vive l'empereur!  Vive l'empereur!" [68.  Viva l'imperatore!
    Viva l'imperatore!].
    - E non devono essere lontani, forse là,  dietro il ruscello  -  disse
    all'ussaro che gli stava vicino.
    Costui si limitò a sospirare senza rispondere, e tossì irritato. Lungo
    la  linea  degli  ussari risonò lo scalpitio di un cavallo al trotto e
    dalla nebbia notturna emerse a un tratto, simile a un enorme elefante,
    la figura di un sottufficiale degli ussari.
    - Signor tenente, i generali!  -  disse il nuovo venuto, avvicinandosi
    a Rostòv.
    Rostòv,  continuando a voltarsi dalla parte dei fuochi e delle  grida,
    trottò  con  il  suo  subalterno  incontro  ad  alcuni  cavalieri  che
    avanzavano lungo la linea.  Uno di essi montava un cavallo bianco.  Il
    principe  Bagratiòn  con  il  principe Dolgorukov e i loro aiutanti di
    campo erano venuti a osservare quello strano  fenomeno  dei  fuochi  e
    delle  grida dell'esercito nemico.  Rostòv,  avvicinatosi a Bagratiòn,
    fece il suo rapporto e, unitosi agli aiutanti di campo, ascoltò quello
    che dicevano i generali.
    - Credetemi,  -  disse il principe Dolgorukov,  rivolto a Bagratiòn  -
    non  è  che  un'astuzia;  egli  si  è  ritirato  e  ha  ordinato  alla
    retroguardia di accendere i fuochi e di  fare  rumore  per  trarci  in
    inganno.
    - Non credo...  -  rispose Bagratiòn;  -  sin da ieri sera li ho visti
    su quella collina; se si fossero ritirati se ne sarebbero andati anche
    di là.  Signor ufficiale,  -  continuò, rivolgendosi a Rostòv  -  sono
    ancora laggiù i suoi esploratori?
    - Ieri  sera  c'erano;  ora  non  posso  saperlo,  eccellenza.  Se  me
    l'ordinate, andrò a vedere con i miei ussari  -  disse Rostòv.
    Bagratiòn si fermò e,  senza rispondere,  cercava di distinguere nella
    nebbia il viso di Rostòv.
    - Be' andate a vedere  -  gli disse dopo un breve silenzio.
    - Signorsì.
    Rostòv spronò il cavallo, chiamò il sottufficiale Fedcenko e altri due
    ussari,  comandò loro di seguirlo e si  diresse  al  trotto  lungo  il
    pendio,  dirigendosi  verso  il  punto da cui giungevano incessanti le
    grida, in preda a una lieta emozione per il fatto di andare,  solo con
    i  suoi  due  uomini,  verso quella lontananza nebbiosa,  misteriosa e
    piena di pericoli, dove nessuno era andato prima di lui. Bagratiòn gli
    gridò dall'alto di non oltrepassare il ruscello,  ma Rostòv  finse  di
    non  aver  udito  e,  senza  fermarsi,  continuò  ad andare sempre più
    lontano, ingannandosi di continuo,  scambiando gli arbusti per alberi,
    i  borri  per  uomini  e spiegandosi poi,  uno dopo l'altro,  i propri
    errori.  Scesa la collina a trotto serrato,  non vedeva più né  fuochi
    dei Russi,  né quelli del nemico,  ma udiva più alte e più distinte le
    grida dei Francesi. Giù nella pianura,  davanti a sé,  scorse qualcosa
    che  sembrava  un fiume,  ma quando fu più vicino riconobbe una strada
    maestra. Uscito sulla strada, trattenne il cavallo, incerto se dovesse
    seguirla o attraversarla soltanto e  proseguire,  per  i  campi  neri,
    verso  la  collina  opposta.  Seguire  la strada,  che brillava tra la
    nebbia,  era meno pericoloso perché più facilmente si poteva vedere se
    vi fossero degli uomini.
    - Seguitemi!   -  disse e,  dopo aver traversato la strada al galoppo,
    si spinse su per l'altura verso il luogo in cui la sera  aveva  veduto
    un picchetto francese.
    - Signoria, eccoli!  -  gridò alle sue spalle uno degli ussari.
    E  Rostòv  non aveva ancora potuto distinguere una massa scura apparsa
    improvvisamente nella nebbia,  quando brillò una fiamma,  si  udì  una
    detonazione e un proiettile ronzò in alto,  in mezzo alla nebbia,  con
    un suono dolente e tacque. Un secondo fucile non sparò,  ma brillò una
    fiamma  sul  focone.  Rostòv  voltò  il  cavallo  e  tornò indietro al
    galoppo. Con intervalli diversi si udirono altri quattro colpi e altre
    quattro pallottole passarono  sibilando  e  producendo  suoni  diversi
    l'uno  dall'altro.  Rostòv,  trattenendo il cavallo eccitato dai colpi
    come il  suo  cavaliere,  continuò  al  passo.  "Bene,  bene!  Ancora!
    Ancora",  diceva dentro di lui una voce allegra.  Ma le fucilate erano
    cessate.
    Soltanto quando fu vicino a Bagratiòn,  Rostòv lanciò  il  cavallo  al
    galoppo e portando la mano alla visiera si accostò al generale.
    Dolgorukov  insisteva nella sua opinione,  secondo la quale i Francesi
    si ritiravano e avevano acceso  dei  fuochi  soltanto  per  trarre  in
    inganno gli avversari.
    - Ma questo cosa prova?  -  stava dicendo, mentre Rostòv si accostava.
    -  Possono essersi ritirati e aver lasciato qualche picchetto.
    - Evidentemente non se ne sono ancora andati tutti, principe  -  disse
    Bagratiòn.  -  Domani, domani mattina sapremo tutto .
    - Eccellenza,  il picchetto di ieri sera è ancora sulla collina,  allo
    stesso posto  -  riferì Rostòv,  chino in avanti,  continuando a tener
    la  mano  alla  visiera  e  incapace  di  frenare il sorriso di gioia,
    provocato in lui  dalla  corsa  e  specialmente  dal  fischiare  delle
    pallottole.
    -  Va  bene,  va  bene  -  disse Bagratiòn;   -  vi ringrazio,  signor
    ufficiale.
    - Eccellenza, permettetemi di rivolgervi una preghiera.
    - Di che si tratta?
    - Domani il mio squadrone dovrà rimanere di riserva:  permettetemi  di
    pregarvi di aggregarmi al primo squadrone.
    - Come vi chiamate ?
    - Conte Rostòv.
    - Bene. Restate con me come ufficiale d'ordinanza.
    - Sei figlio di Iljà Andréevic'?  -  chiese Dolgorukov.
    Ma Rostòv non gli rispose.
    - Allora posso sperare, eccellenza?
    - Darò gli ordini opportuni.
    "Domani,  chissà,  è  possibile  che  mi  si mandi dall'imperatore con
    qualche messaggio", pensò Rostòv. "Dio sia lodato!".
    Le grida e i fuochi nel campo nemico  erano  causati  dal  fatto  che,
    mentre  tra  le  file si leggeva un proclama di Napoleone,  questi,  a
    cavallo,   passava  tra  i  suoi  bivacchi.   I  soldati,   vedendolo,
    accendevano  fasci  di  paglia  e  gridando:  "Vive  l'empereur!"  gli
    correvano dietro.
    Ecco il testo del proclama di Napoleone:
    "Soldati!  L'esercito russo  si  leva  contro  di  voi  per  vendicare
    l'esercito  austriaco di Ulma.  Sono quegli stessi battaglioni che voi
    sbaragliaste presso Hollabrünn e che  poi  inseguiste  incessantemente
    sino a qui. Le posizioni che noi occupiamo sono formidabili e mentre i
    nemici marceranno per girare attorno alla mia destra, noi presenteremo
    il  fianco!  Soldati!  Io  stesso guiderò i vostri battaglioni.  Starò
    lontano dal fuoco se voi,  con il vostro consueto coraggio,  porterete
    nelle  file  nemiche  il disordine e il turbamento;  ma se la vittoria
    rimanesse,  anche per un solo istante,  incerta,  vedreste  il  vostro
    imperatore  esporsi  per  primo  ai  colpi dei nemici,  perché non può
    esservi incertezza nella vittoria,  soprattutto  in  questa  giornata,
    nella  quale  è  in  gioco  l'onore  della  fanteria  francese,   così
    necessario all'onore dell'intera nazione.
    "Non si scompongano le file con il pretesto di portar  via  i  feriti!
    Ognuno  si  metta  bene  in  mente  l'idea  che bisogna vincere questi
    mercenari dell'Inghilterra,  animati da tanto  odio  verso  la  nostra
    nazione.  Questa  vittoria  metterà  fine  alla  nostra campagna e noi
    potremo ritornare ai nostri alloggiamenti invernali, dove ci aspettano
    le nuove truppe che ora si stanno formando in Francia;  allora la pace
    sarà degna del mio popolo, di voi e di me
    Napoleone".


    CAPITOLO 14.

    Alle cinque del mattino l'oscurità era ancora completa.  Le truppe del
    centro,  della riserva e il fianco destro di Bagratiòn stavano tuttora
    immobili,  ma all'ala sinistra, le colonne di fanteria di cavalleria e
    di artiglieria  che  dovevano  per  prime  scendere  dalle  alture  ad
    attaccare  l'ala destra dei Francesi e respingerla,  secondo il piano,
    entro i monti della Boemia,  già si agitavano e cominciavano a  levare
    il  campo.  Il  fumo dei falò,  nei quali si gettava tutto ciò che era
    ingombrante,  pungeva gli  occhi.  Faceva  freddo  ed  era  buio.  Gli
    ufficiali  bevevano  in  fretta il tè e facevano colazione;  i soldati
    masticavano le gallette,  pestavano i piedi per  scaldarsi  e  stavano
    riuniti  attorno  ai  fuochi,  gettando  sulla  legna  i  resti  delle
    baracche,  le sedie,  i tavoli,  le ruote,  i mastelli e tutte le cose
    superflue  che non si potevano trasportare.  Le guide austriache delle
    colonne  passavano  tra  le  truppe  russe   e   davano   il   segnale
    dell'avanzata  imminente.  Non appena un ufficiale austriaco compariva
    presso  la  tenda  di  un  comandante  di  reggimento,  il  reggimento
    cominciava a prepararsi: i soldati lasciavano i fuochi,  accatastavano
    gli  zaini  nelle  carrette,   nascondevano  la  pipa  negli  stivali,
    prendevano  i fucili e si allineavano.  Gli ufficiali si abbottonavano
    la giubba,  si agganciavano le  sciabole  e  gli  zaini  e,  gridando,
    percorrevano le file dei loro uomini,  gli addetti alle salmerie e gli
    attendenti attaccavano i cavalli,  caricavano e legavano i carri.  Gli
    aiutanti  di  campo,  i  comandanti  di  battaglione  e di reggimento,
    montavano in sella, si facevano il segno della croce,  impartivano gli
    ultimi ordini,  le istruzioni, gli incarichi ai soldati delle salmerie
    che rimanevano indietro.  Si udiva lo scalpiccio uniforme di  migliaia
    di  piedi.  Le colonne si mettevano in moto,  senza nulla sapere della
    loro meta, senza vedere, a causa dei compagni che li circondavano, del
    fumo e della nebbia diventata più fitta,  né il luogo che  lasciavano,
    né quello verso il quale si avviavano.
    Il  soldato  in  marcia  è  circondato,  limitato e trascinato dal suo
    reggimento come il marinaio lo è dalla nave che lo porta.  Per  quanto
    vada  lontano,  per  quanto strane,  sconosciute e pericolose siano le
    latitudini che tocca,  dappertutto e sempre ha attorno a sé,   -  come
    il marinaio ha ovunque la stessa tolda,  gli stessi alberi,  le stesse
    sartie della nave  -  i medesimi compagni, le solite file, il consueto
    sergente Ivàn Mitric',  l'immancabile cane della compagnia,  Zucka,  i
    medesimi  superiori.   Raramente  il  soldato  desidera  conoscere  le
    latitudini in cui la sua nave si trova; ma nel giorno della battaglia,
    Dio sa come e di dove, nello spirito delle truppe si diffonde,  uguale
    per tutti,  una nota austera che preannunzia l'avvicinarsi di qualcosa
    di decisivo e di solenne,  che eccita in ciascuno un'avida  curiosità.
    Nei giorni di battaglia il soldato cerca di uscire dagli interessi del
    suo  reggimento,  tende  l'orecchio,  aguzza  gli  occhi  e si informa
    avidamente su ciò che avviene attorno a lui.
    La nebbia era tanto fitta che, quantunque spuntasse il giorno,  non si
    vedeva a dieci passi di distanza. I cespugli sembravano alberi enormi,
    i luoghi piani parevano burroni o declivi. Dappertutto, da ogni parte,
    si poteva urtare contro un nemico invisibile. Ma le colonne marciarono
    a lungo, sempre in mezzo a quella nebbia, scendendo e salendo colline,
    oltrepassando giardini e orti,  in un paese nuovo,  ignoto;  senza mai
    incontrare il nemico. I soldati, anzi, venivano a sapere che davanti e
    dietro a loro, nella stessa direzione, si movevano altre colonne russe
    e ogni soldato marciava con il cuore sereno perché aveva la  sicurezza
    che dove andava lui  -  non sapeva dove  -  andavano anche molti altri
    dei nostri.
    - Sai, sono passati anche quelli di Kursk  -  si diceva tra le file.
    -  E' incredibile,  fratello mio,  pensare alla massa di uomini che si
    sono riuniti!  Guardavo ieri sera quando si accendevano i fuochi e non
    se ne vedeva la fine! Proprio come a Mosca, parola mia!
    Nonostante  che  non  uno  dei comandanti delle colonne percorresse le
    file e parlasse con i soldati (i comandanti delle colonne come abbiamo
    veduto nella riunione del Consiglio di  guerra  erano  di  malumore  e
    scontenti dell'azione intrapresa e perciò si limitavano a eseguire gli
    ordini   senza  preoccuparsi  di  tener  su  il  morale  dei  soldati)
    nonostante questo,  i soldati  procedevano  allegramente  come  sempre
    quando vanno all'attacco.  Ma dopo circa un'ora di marcia nella nebbia
    fitta,  la maggior parte  della  truppa  fu  costretta  a  fermarsi  e
    attraverso  le file si diffuse la dolorosa consapevolezza di un grande
    disordine e di una  grande  confusione.  E'  difficile  dire  come  si
    propaghi  tale  sensazione,  ma  è  certo che essa si propaga rapida e
    sicura,  inavvertita  e  irresistibile,   come  l'acqua  in  un  luogo
    scosceso. Se l'esercito russo fosse stato solo, senza alleati, sarebbe
    forse  passato  ancora molto tempo prima che quella sensazione confusa
    di disordine diventasse comune certezza: ma ora,  provando un  piacere
    particolare    e    naturale,    nell'attribuire    la   colpa   della
    disorganizzazione alla stupidità dei Tedeschi,  tutti  erano  convinti
    dell'esistenza  di  una pericolosa confusione dovuta a quei divoratori
    di salsicce.
    - Che succede?  Perché ci fermiamo?  Ci  siamo  già  imbattuti  con  i
    Francesi?
    - No, non si sente nulla... sparerebbero.
    -  Ci  siamo tanto affrettati a metterci in moto e ora eccoci fermi in
    mezzo alla campagna!  Sono sempre loro,  quei  maledetti  Tedeschi,  a
    rovinare tutto! Quei demoni senza un po' di cervello !
    -  Io  li  farei  marciare  davanti,  ma  quelli,  non aver paura,  si
    accalcano alle nostre spalle. E intanto noi qui fermi, senza mangiare!
    - Insomma, ci si muove, là? Dicono che la cavalleria abbia sbarrato la
    strada  -  disse un ufficiale.
    - Ah, quei maledetti Tedeschi!  Non conoscono neppure il loro paese  -
    osservò un altro.
    -  Di  quale  divisione  siete?    -    gridò  un  aiutante  di campo,
    avvicinandosi.
    - Della diciottesima.
    - Ma allora,  perché siete qui?  Già da un pezzo dovreste  essere  più
    avanti. Ora non potete muovervi prima di sera...
    -  I  soliti ordini insensati: non sanno neppur loro quello che fanno!
    -  esclamò un ufficiale, e si allontanò.
    Poi passò un generale che,  irritatissimo,  si mise  a  gridare  frasi
    violente in una lingua che non era la russa.
    - Tafa-lafa...  che diavolo dice quello?  Non si capisce un accidenti!
    -  esclamò un soldato,  facendo il verso al generale che  già  si  era
    allontanato.
    - Io li fucilerei, quei vigliacchi!
    -  Avevamo l'ordine di trovarci alle nove sul posto e non siamo ancora
    arrivati a mezza strada. Che perfetta organizzazione!   -  si ripeteva
    da diverse parti.
    E  quello  slancio  di energia,  manifestatosi nella truppa all'inizio
    della marcia,  incominciava a mutarsi in stizza e collera  contro  gli
    ordini assurdi e contro i Tedeschi.
    Ecco  qual  era,  in  realtà,  la  causa  della confusione: durante il
    movimento della cavalleria austriaca,  che marciava all'ala  sinistra,
    il  comando  superiore,  costatando  che  il  centro  russo era troppo
    lontano  dall'ala  destra,   aveva  dato  ordine  alla  cavalleria  di
    spostarsi  sulla  destra.  Alcune  migliaia  di cavalli stavano perciò
    passando  ora  davanti  alla  fanteria,  la  quale  era  costretta  ad
    aspettare.
    In  testa  era  sorta  una discussione tra il comandante della colonna
    austriaca e un generale russo.  Questi strepitava,  pretendendo che la
    cavalleria  si  fermasse;  l'austriaco  cercava di dimostrargli che la
    colpa non era sua, ma dei comandi superiori. Frattanto le truppe erano
    costrette a star ferme: si annoiavano ed erano giù di morale.
    Dopo un'ora, finalmente,  poterono riprendere la marcia e cominciarono
    a scender giù per la collina.  La nebbia,  rada sulla cima,  diventava
    sempre più densa, là dove le truppe erano scese. Avanti,  nella nebbia
    fitta,  si udirono alcune scariche di fucileria, dapprima a intervalli
    irregolari: tra...  tra  ta  ta  e  poi  sempre  più  regolari  e  più
    frequenti. Il combattimento si iniziava sul fiumiciattolo Goldbach.
    Non  avendo  previsto  di  incontrare  a  valle  il nemico sul fiume e
    scontratisi in esso per caso,  senza una parola di incoraggiamento dai
    loro capi, con la convinzione di essere arrivati tardi e, soprattutto,
    senza  nulla vedere né davanti né attorno a loro a causa della nebbia,
    i Russi scambiavano,  con lentezza e  senza  alcuna  energia,  qualche
    fucilata  con  i  nemici,  avanzavano  e  di  nuovo si fermavano,  non
    ricevendo a tempo gli ordini dei comandanti e degli aiutanti di campo,
    che vagavano qua e là,  in mezzo alla nebbia,  attraverso quel terreno
    sconosciuto, senza riuscire a trovare i loro reparti. Così cominciò la
    battaglia  per  la prima,  seconda e terza colonna,  giunte alle falde
    della collina.  La quarta,  con la quale si trovava lo stesso Kutuzòv,
    era ferma sulle alture di Pratzen.
    In  basso,  dove l'azione era iniziata,  la nebbia infittiva sempre di
    più. In alto si era diradata, ma non era tuttavia possibile vedere ciò
    che avveniva di fronte.  Si trovavano le forze nemiche a  distanza  di
    circa  dieci  miglia  come noi supponevamo,  oppure laggiù,  in quella
    fascia di nebbia? Sino a dopo le otto, nessuno poté saperlo.
    Erano le nove antimeridiane. La nebbia,  giù in basso,  formava ancora
    un   mare  grigio  e  compatto,   ma  sul  villaggio  di  Schlapanitz,
    sull'altura dove si trovava Napoleone attorniato dai suoi marescialli,
    l'aria era perfettamente limpida.  Il cielo sopra di lui era chiaro  e
    azzurro,  e  l'enorme  disco  del  sole,  simile  a un immenso sughero
    galleggiante,  ondeggiava sulla superficie di un mare di nebbia  color
    del latte.  Non soltanto tutte le truppe francesi,  ma anche Napoleone
    con il suo stato maggiore,  si trovavano non oltre il fiume e al di là
    dei villaggi di Sokolnitz e di Schlapanitz  -  dietro ai quali avevamo
    intenzione di disporre le nostre posizioni e di attaccare battaglia  -
    ma  al  di  qua di essi e tanto vicino alle truppe russe che Napoleone
    poteva distinguere a occhio nudo, in mezzo a esse,  un cavaliere da un
    fante.  Napoleone,  un  po'  innanzi  ai suoi marescialli,  montava un
    piccolo  cavallo  grigio  di  razza  araba  e  indossava  un  cappotto
    turchino,  quello  stesso  con  cui  aveva fatto la campagna d'Italia.
    Muto,  guardava le colline che si profilavano vagamente nella nebbia e
    sulle  quali,  in  lontananza,  si  movevano le truppe russe e porgeva
    orecchio alle scariche di fucileria echeggianti nella valle.  In  quel
    momento,  sul  suo  viso  magro,  non un muscolo si moveva;  gli occhi
    sfavillanti erano immobili e fissi in un sol punto.  Le sue previsioni
    risultavano  giuste:  le truppe russe erano in parte già discese nella
    valle, sino agli stagni e ai laghi,  in parte lasciavano quelle alture
    di  Pratzen  che  egli  aveva intenzione di occupare e che considerava
    come  chiave  di  volta  della  posizione.   Attraverso   la   nebbia,
    nell'avvallamento  formato  da  due  alture  accanto  al  villaggio di
    Pratzen,  egli  vedeva  le  colonne  russe,   con  le  loro  baionette
    luccicanti,  marciare sempre nella stessa direzione e scomparire,  una
    dopo l'altra, nel mare di nebbia.  Dalle informazioni ricevute la sera
    innanzi,  dal  rumore  delle  ruote  e  dei  passi uditi la notte agli
    avamposti,  dal movimento disordinato delle colonne russe,  da tutti i
    calcoli  fatti,  Napoleone  era  convinto che gli alleati lo credevano
    lontano,  innanzi  a  sé,   che  le  colonne  in  moto  verso  Pratzen
    costituivano  il  centro dell'esercito russo e che quel centro era già
    abbastanza debole per essere  attaccato  con  successo.  Tuttavia  non
    voleva ancora iniziare l'azione.
    Quello  era  per  lui  un  giorno  solenne,  l'anniversario  della sua
    incoronazione. Prima dell'alba, aveva preso sonno per alcune ore e poi
    riposato,  allegro,  fresco,  in quella felice disposizione d'animo in
    cui tutto pare possibile e tutto riesce, era salito a cavallo e si era
    recato  sul  campo.  Immobile,  guardava  le alture che si profilavano
    attraverso la nebbia,  e sul  suo  viso  freddo  era  impressa  quella
    particolare sfumatura di gioia sicura e meritata,  che si può scorgere
    sul volto di un giovane innamorato e felice.  I marescialli,  alle sue
    spalle, non osavano distrarre la sua attenzione. Egli guardava a volta
    a  volta  le  alture  di  Pratzen e il sole che,  sempre più luminoso,
    sorgeva al di sopra della nebbia.
    Quando l'astro del giorno emerse del tutto e con  una  luce  accecante
    brillò sui campi e su quell'immenso grigiore,  Napoleone,  come se non
    aspettasse altro per iniziare  la  battaglia,  liberò  dal  guanto  la
    destra  fine e bianca,  fece un cenno ai marescialli e diede ordine di
    attaccare.  I  marescialli,  accompagnati  dagli  aiutanti  di  campo,
    galopparono  via  in  diverse  direzioni e pochi minuti dopo il grosso
    dell'esercito francese  avanzò  rapidamente  verso  quelle  alture  di
    Pratzen che l'esercito russo andava via via abbandonando,  continuando
    a scendere verso sinistra, giù nella valle.


    CAPITOLO 15.

    Alle otto Kutuzòv mosse a cavallo  verso  Pratzen,  alla  testa  della
    quarta  colonna  di  Miloràdovic',   quella  che  doveva  occupare  le
    posizioni delle colonne di Przebyscevskij e di Langeron, già discese a
    valle.  Egli salutò gli uomini del reggimento che era innanzi e ordinò
    di mettersi in marcia, dimostrando così di avere intenzione di guidare
    personalmente  quella  colonna.  Giunto  al  villaggio di Pratzen,  si
    fermò.  Il principe Andréj,  che faceva parte  del  suo  numerosissimo
    séguito,  gli  stava  alle  spalle  di qualche passo.  Egli si sentiva
    turbato,  irritato e nello stesso tempo risoluto e calmo come chiunque
    veda  ormai  vicino  un  momento  da tanto desiderato.  Era fermamente
    convinto che quella giornata sarebbe stata la  sua  Tolone  o  il  suo
    Ponte d'Arcole: come le cose si sarebbero svolte non lo sapeva, ma era
    certo che quello che pensava sarebbe accaduto.  Conosceva il terreno e
    la posizione delle nostre truppe quanto  poteva  conoscerli  qualsiasi
    ufficiale dell'esercito.  Aveva già dimenticato il piano strategico da
    lui ideato, che ormai, era chiaro,  non era più realizzabile.  Adesso,
    aderendo  al  piano di Weirother,  il principe Andréj rifletteva sulle
    possibili eventualità nelle quali sarebbero stati utili le sue  rapide
    considerazioni e la sua risolutezza.
    In basso,  a sinistra, in mezzo alla nebbia, si udivano le scariche di
    fucileria scambiate da truppe invisibili.  Pareva al  principe  Andréj
    che là si fosse concentrata la battaglia, che là si sarebbe trovato il
    maggior ostacolo;  "là",  pensava,  "io sarò mandato con una brigata o
    con una divisione  e  là,  con  la  bandiera  in  pugno,  mi  lancerò,
    travolgendo tutto quanto troverò sulla mia strada".
    Egli  non poteva guardare con indifferenza le bandiere dei battaglioni
    che passavano.  Di continuo,  alla vista  di  ciascuna  di  esse,  gli
    sorgeva  il  pensiero:  forse con questa o forse con quest'altra dovrò
    guidare all'assalto le truppe!
    La nebbia della notte aveva lasciato sulle alture  una  brina  che  si
    trasformava  in rugiada,  ma che si stendeva ancora negli avvallamenti
    come un mare di un bianco lattiginoso.  Giù nella valle,  a  sinistra,
    dove erano discese le nostre truppe e donde provenivano le scariche di
    fucileria  non si vedeva nulla.  Al di sopra delle alture il cielo era
    limpido,  di un luminoso azzurro,  e a destra splendeva lo sfavillante
    disco del sole.  Di fronte, in lontananza, sull'altra riva del mare di
    nebbia,  si vedevano emergere le colline boscose  sulle  quali  doveva
    trovarsi  l'esercito  nemico: infatti si scorgeva confusamente qualche
    cosa.  A destra,  dove la Guardia,  immersa  nella  foschia,  lasciava
    dietro di sé l'eco di un rumore continuo di passi e di ruote, di tanto
    in  tanto  balenava un luccichio di baionette;  a sinistra,  dietro il
    villaggio,  masse altrettanto  numerose  di  cavalleria  avanzavano  e
    scomparivano nella bruma.  Davanti e dietro,  marciava la fanteria. Il
    generalissimo, fermo all'uscita del villaggio,  guardava le truppe che
    gli sfilavano davanti. Quella mattina, Kutuzòv sembrava stanchissimo e
    irritato.  La fanteria che stava passando davanti a lui si fermò senza
    aver ricevuto alcun ordine,  avendo evidentemente  incontrato  qualche
    ostacolo più avanti, sulla sua strada.
    - Ma insomma,  dite che si dispongano per colonne di battaglioni e che
    girino attorno al villaggio  -  gridò irritato Kutuzòv a  un  generale
    che  gli  si  era  avvicinato.    -    Possibile che non comprendiate,
    eccellenza,  mio egregio signore,  che non ci  si  può  distendere  in
    sfilata per la strada di un villaggio mentre si va contro il nemico?
    -  Io  pensavo,  eccellenza,  di dispormi in colonna dopo l'uscita dal
    villaggio  -  rispose il generale.
    Kutuzòv ebbe una risata dispettosa.
    - Bell'affare davvero!  Fareste lo spiegamento proprio  di  fronte  al
    nemico! Ottima idea!
    -  Il  nemico  è  ancora lontano,  eccellenza.  Secondo il piano delle
    operazioni...
    - Ma che piano, ma che piano!  -  gridò stizzosamente Kutuzòv.  -  Chi
    ve l'ha detto? Vi prego di fare quello che vi si ordina.
    - Signorsì, eccellenza.
    - "Mon cher",  -  sussurrò Nesvitzkij al principe Andréj  -  "le vieux
    est d'une humeur de chien" [69. Il vecchio è di pessimo umore].
    Un  generale  austriaco,  dal  pennacchio verde sul cappello e con una
    giacca bianca, si avvicinò al galoppo a Kutuzòv e gli domandò,  a nome
    dell'imperatore, se la quarta colonna fosse già impegnata nell'azione.
    Kutuzòv,  senza  rispondergli,  si  voltò dalla parte opposta e il suo
    sguardo si posò per caso sul principe Andréj,  che era lì accanto.  Al
    vedere  Bolkonskij,  il  generalissimo addolcì l'espressione cattiva e
    amara del suo sguardo, come se volesse significare che il suo aiutante
    di campo non aveva alcuna colpa di quanto stava  accadendo.  E,  senza
    dar risposta al messaggero austriaco, si rivolse a Bolkonskij:
    -  "Allez  voir,  mon  cher,  si  la  troisième  division a dépassé le
    village. Dites-lui de s'arrêter et d'attendre mes ordres" [70.  Andate
    a  vedere,  mio  caro,  se  la  terza  divisione  ha  oltrepassato  il
    villaggio. Ditele di fermarsi e di attendere i miei ordini].
    Non appena il principe Andréj si fu mosso, Kutuzòv lo richiamò.
    - "Et demandez-lui si les tirailleurs sont postés"   -    aggiunse.  -
    "Ce qu'ils font, ce qu'ils font!" [71. E informatevi se hanno disposto
    i tiratori scelti.  Che cosa fanno! Che cosa fanno!]  -  esclamò quasi
    tra sé, sempre senza rispondere all'austriaco.
    Il principe Andréj partì al galoppo per eseguire l'ordine.
    Sorpassati tutti i battaglioni che marciavano davanti a lui,  fermò la
    terza divisione e costatò che,  realmente,  avanti alle nostre colonne
    non c'era una linea di fucilieri. Il comandante che era alla testa del
    reggimento,  fu molto stupito per l'ordine che  il  generalissimo  gli
    mandava  di  far  appostare  i suoi tiratori.  Era infatti convinto di
    avere davanti a sé altre truppe e che il nemico fosse  lontano  almeno
    dieci miglia. Effettivamente, davanti non si vedeva nulla, a eccezione
    di  una distesa deserta in pendio e coperta da una fitta nebbia.  Dopo
    aver trasmesso a nome del comandante supremo l'ordine di riparare alla
    negligenza commessa,  il principe Andréj tornò  indietro  al  galoppo.
    Kutuzòv  era  ancora fermo al posto di prima e con il vecchio,  grosso
    corpo afflosciato sulla sella,  sbadigliava a occhi chiusi.  Le truppe
    non si movevano più, ma stavano immobili con i fucili a pied'arm.
    -  Bene,  bene    -    disse  al principe Andréj,  e si voltò verso un
    generale che,  con l'orologio in mano,  affermava  che  era  tempo  di
    mettersi  in  marcia,  poiché tutte le colonne dell'ala sinistra erano
    già discese al fondo valle.
    - Arriveremo in tempo, eccellenza  -  disse Kutuzòv, sbadigliando.   -
    Arriveremo in tempo!  -  ripeté.
    In quel momento,  alle spalle di Kutuzòv,  si udirono in lontananza le
    grida acclamanti dei reggimenti,  che  si  propagarono  in  un  attimo
    avvicinandosi  alle  colonne  russe.  Si capiva che il personaggio cui
    esse erano dirette doveva passare al galoppo.  Quando anche i  soldati
    del reggimento davanti al quale stava Kutuzòv,  unirono le loro voci a
    quelle che giungevano senza posa,  egli si tirò un po' in disparte  e,
    accigliato,  si  voltò  a  guardare.  Sulla  strada  di Pratzen pareva
    galoppasse un intero squadrone di variopinti cavalieri.  Due  di  essi
    precedevano  gli  altri  a  gran  velocità.  Uno  in uniforme nera con
    pennacchio bianco,  montava un sauro dalla  coda  ritta,  all'inglese;
    l'altro  in divisa bianca era in sella a un cavallo nero.  Erano i due
    imperatori con il loro séguito.  Kutuzòv,  con  l'affettazione  di  un
    subalterno che si trovi in linea, comandò l'attenti alle truppe e poi,
    salutando,  si  avvicinò all'imperatore.  La sua persona e i suoi modi
    erano  improvvisamente  mutati:  egli  aveva  assunto  l'aria  di   un
    subalterno  che  non  discute e,  affettando un rispetto eccessivo che
    sembrò colpire in  modo  sgradevole  l'imperatore  Aleksàndr,  gli  si
    avvicinò salutando.
    La sfumatura di un'impressione fastidiosa,  simile a una sfilacciatura
    di nebbia su un cielo chiaro,  passò veloce sul viso giovane e  felice
    dell'imperatore  e  si  dileguò.  Dopo che era stato indisposto,  egli
    appariva più magro che sul campo di  Olmütz  dove  Bolkonskij  l'aveva
    veduto   per  la  prima  volta  fuori  della  Russia;   ma  la  stessa
    affascinante fusione di maestosità e di  dolcezza  illuminava  i  suoi
    bellissimi  occhi  grigi  (72) e sulle sue labbra sottili affiorava la
    medesima,  varia mobilità di espressione improntata  soprattutto  alla
    fiduciosa ingenuità della giovinezza.
    Alla rivista di Olmütz,  il sovrano era apparso al principe Andréj più
    maestoso;  qui gli sembrava più allegro e più  energico.  Dopo  quella
    galoppata  di  tre  miglia,  era  accalorato  e,  fermando il cavallo,
    respirò a pieni polmoni e  volse  lo  sguardo  sui  visi  giovanili  e
    animati come il suo, degli ufficiali del séguito.
    Ciartoritzskij,  Novosilzòv,  il  principe Volkonskij (73),  Stroganov
    (74) e  gli  altri,  tutti  elegantemente  vestiti,  tutti  giovani  e
    allegri,  montati su cavalli di pregio,  freschi, appena appena un po'
    sudati, si erano fermati dietro il sovrano,  conversando e sorridendo.
    L'imperatore  Francesco,  un giovane dal viso lungo e colorito,  stava
    molto eretto in sella al suo bellissimo stallone morello  e  con  aria
    preoccupata  guardava  lentamente  attorno  a sé.  Chiamò uno dei suoi
    aiutanti di campo vestiti di bianco e gli domandò qualche cosa. "Forse
    avrà voluto sapere a che ora sono partiti" pensò il  principe  Andréj,
    osservando la sua vecchia conoscenza con un sorriso che non riusciva a
    trattenere,  al  ricordo  dell'udienza che gli era stata concessa.  Il
    séguito dei due imperatori era costituito da scelti giovani  ufficiali
    d'ordinanza, russi e austriaci, della Guardia e di altri reggimenti di
    linea.  Tra  di  loro,  alcuni  conducevano a mano,  coperti da ricche
    gualdrappe ricamate, i cavalli di ricambio degli imperatori.
    Come attraverso una finestra  spalancata  irrompe  all'improvviso  dai
    campi  una ventata di aria fresca in una stanza afosa,  così da quella
    bella,  brillante gioventù,  giunta al galoppo,  spirò sull'immusonito
    stato maggiore un'ondata di giovinezza,  di energia,  di sicurezza nel
    successo.
    -  Perché  non  cominciate,   Michaìl  Ilarjònovic'?     -      chiese
    frettolosamente l'imperatore a Kutuzòv,  guardando nello stesso tempo,
    con cortesia, l'imperatore Francesco.
    - Aspetto maestà  -  rispose Kutuzòv inchinandosi rispettosamente.
    L'imperatore abbassò  il  capo  e  tese  l'orecchio,  accigliandosi  e
    mostrando di non aver capito.
    - Aspetto, maestà  -  ripeté Kutuzòv (e il principe Andréj notò che il
    labbro  inferiore del generalissimo era agitato da un tremito anormale
    mentre pronunziava la parola "aspetto").   -    Le  colonne  non  sono
    ancora tutte riunite, maestà.
    L'imperatore  aveva  udito,  ma  si  capì  che la risposta non gli era
    piaciuta: alzò le spalle un po' curve, guardò Novosilzòv che gli stava
    vicino e parve che con quello sguardo volesse lagnarsi di Kutuzòv.
    - Ma noi, Michaìl Ilarjònovic', non siamo sul campo di Tzaritzyn, dove
    non si comincia una rivista sino a  che  non  sono  arrivati  tutti  i
    reggimenti    -   osservò il sovrano,  guardando di nuovo l'imperatore
    Francesco come per invitarlo,  se  non  a  partecipare  al  colloquio,
    almeno ad ascoltare;  ma l'imperatore Francesco continuava a guardarsi
    attorno e non udiva.
    - E' appunto per questo,  maestà,  che non comincio  -  disse  Kutuzòv
    con  voce  sonora,  come  per  evitare  la  possibilità  di non essere
    sentito,  e di nuovo un tremito passò sul suo viso.   -  Non  comincio
    proprio perché non siamo a una rivista, maestà, e nemmeno sul campo di
    Tzaritzyn  -  soggiunse con voce chiara e cortese.
    Nel  séguito  dell'imperatore,  tutti  i visi espressero contrarietà e
    biasimo,  e gli ufficiali si scambiarono un'occhiata.  "Per quanto sia
    vecchio,  non dovrebbe,  in nessun caso, parlare così all'imperatore",
    dicevano quei visi.
    Il sovrano lo guardò fisso e con attenzione  negli  occhi,  aspettando
    che  egli dicesse ancora qualche cosa.  Ma Kutuzòv,  chinata la testa,
    pareva,  anche da parte sua,  aspettare.  Il silenzio  durò  quasi  un
    minuto.
    -  Del  resto,  se  vostra  maestà  me  lo  comanda...    -  disse poi
    sollevando il capo e riprendendo il suo tono  di  prima,  di  generale
    ottuso che non discute, ma ubbidisce.
    Spronò  il  cavallo  e,  chiamato  a sé il comandante della colonna di
    Miloràdovic', gli diede l'ordine di avanzare.
    L'esercito si mosse  di  nuovo;  due  battaglioni  del  reggimento  di
    Nòvgorod  e  un  battaglione  di  quello  di Apseròn sfilarono dinanzi
    all'imperatore.
    Mentre passava il battaglione di Apseròn, Miloràdovic', rosso in viso,
    senza cappotto,  con le decorazioni sulla  giubba  e  con  il  bicorno
    dall'enorme  pennacchio piantato sulle ventitré,  galoppò in avanti e,
    salutando baldanzosamente,  fermò  di  colpo  il  cavallo  davanti  al
    sovrano.
    - Dio sia con voi, generale  -  gli disse l'imperatore.
    -  "Ma  foi,  sire,  nous  ferons  ce que sera dans notre possibilité,
    sire!" [75.  In fede mia,  sire,  faremo tutto quanto è  nelle  nostre
    possibilità,  sire!]   -  rispose lietamente Miloràdovic',  provocando
    tra i signori del séguito un  sorriso  beffardo  per  la  sua  cattiva
    pronunzia francese.
    Miloràdovic' fece voltare bruscamente il suo cavallo e andò a mettersi
    a  qualche passo alle spalle del sovrano.  I soldati del reggimento di
    Apseròn, eccitati dalla presenza dell'imperatore, sfilarono davanti ai
    due sovrani con passo ritmico e baldanzoso.
    - Ragazzi!  -  gridò Miloràdovic' con voce possente, allegra e sicura,
    eccitato a tal punto dalle  scariche  di  fucileria,  dalla  battaglia
    imminente e dall'aspetto marziale con cui sfilavano gli arditi soldati
    di  Apseròn,  già  suoi  compagni  sotto  Suvorov,  da  dimenticare la
    presenza  dell'imperatore.  -  Ragazzi,   non  sarà  questo  il  primo
    villaggio che avrete conquistato!
    - Felici di riuscire!  -  risposero i soldati, gridando.
    A  quel  grido  inatteso,  il cavallo dell'imperatore s'impennò.  Quel
    cavallo che l'imperatore aveva montato in Russia durante le riviste  e
    le parate, portava ora qui, sul campo di Austerlitz, il suo cavaliere,
    sopportandone  i  colpi  distratti  del  piede sinistro,  drizzando le
    orecchie al crepitio delle  fucilate,  proprio  come  aveva  fatto  in
    piazza d'armi, senza comprendere il significato di quelle fucilate, né
    quello   della   vicinanza   dello  stallone  morello  dell'imperatore
    Francesco,  né di tutto quanto diceva,  pensava e sentiva colui che lo
    cavalcava.
    L'imperatore   si  volse  con  un  sorriso  a  uno  dei  suoi  intimi,
    indicandogli i bravi soldati di Apseròn, e gli disse qualcosa.


    CAPITOLO 16.

    Kutuzòv,  accompagnato dai suoi aiutanti di campo,  seguiva al passo i
    fucilieri.
    Dopo aver percorso mezzo miglio in coda alla colonna, si fermò accanto
    a  un  casolare  isolato  (che probabilmente era stato un'osteria) che
    sorgeva nel punto in cui la strada si biforcava.  Tutt'e due le strade
    scendevano a valle e lungo entrambe avanzavano le truppe.
    La  nebbia  cominciava a diradarsi e a circa due miglia di distanza si
    distinguevano vagamente le truppe nemiche sulle alture  dirimpetto.  A
    sinistra,   in  basso,   le  scariche  di  fucileria  si  udivano  più
    distintamente. Kutuzòv si fermò e parlò con il generale austriaco.  Il
    principe   Andréj,   un  po'  indietro,   li  osservava  attentamente;
    desiderando veder meglio, chiese a un aiutante di campo il binoccolo.
    - Guardate,  guardate  -   rispose  questi,  fissando  non  le  truppe
    lontane, ma il declivio dell'altura di fronte a sé.  -  Sono Francesi!
    I  due  generali  e  gli  aiutanti  di  campo afferrarono anch'essi il
    binoccolo, strappandoselo a vicenda di mano. A un tratto le loro facce
    si trasformarono,  e un'espressione di terrore le coprì.  I  Francesi,
    che   tutti   supponevano   a   dieci   miglia   di  distanza,   erano
    inaspettatamente comparsi lì davanti.
    - E' il nemico? No! Ma sì, guardate... E' proprio il nemico. Come mai?
    -  esclamarono alcune voci all'intorno.
    Il principe Andréj vide a occhio nudo,  in basso a destra,  una  folta
    colonna  di Francesi,  a non più di cinquecento passi dal luogo in cui
    si trovava Kutuzòv,  che saliva il pendio incontro  al  reggimento  di
    Apseròn.
    "Ecco,  l'ora  decisiva  è  venuta!  E'  giunto  per  me il momento di
    agire!", pensò il principe Andréj e, spronato il cavallo,  si avvicinò
    a Kutuzov.
    - Bisogna fermare il reggimento di Apseròn, eccellenza!  -  gridò.
    Ma  in  quel  momento  tutto  fu avvolto dal fumo,  mentre il fuoco di
    fucileria echeggiò vicinissimo  e  una  voce  ingenuamente  spaventata
    gridava,  a due passi dal principe Andréj: "Eh,  fratelli, è finita!".
    Quella voce parve un comando e,  al suono di essa,  tutti  si  diedero
    alla fuga.
    Una folla confusa,  sempre crescente, si precipitava indietro correndo
    verso il luogo dove  cinque  minuti  prima  le  truppe  erano  sfilate
    davanti  agli  imperatori.  E  non  solo era difficile fermarla ma era
    quasi impossibile non essere trascinati dalla sua irruenza. Bolkonskij
    cercava soltanto di  non  lasciarsi  tagliar  fuori  da  quella  massa
    disordinata   e   si  guardava  attorno  stupito,   senza  riuscire  a
    comprendere ciò che accadeva davanti ai suoi occhi.  Nesvitzkij con il
    viso  paonazzo,  dall'espressione rabbiosa e irriconoscibile gridava a
    Kutuzòv che,  se non si fosse allontanato subito,  sarebbe  certamente
    stato  fatto  prigioniero.  Kutuzòv  non  si mosse e senza rispondere,
    estrasse di tasca il fazzoletto.  Aveva una guancia  insanguinata.  Il
    principe Andréj si fece largo sino a lui.
    - Siete ferito?  -  gli domandò, trattenendo a stento il tremito della
    mascella.
    -  La  ferita  non  è  qui,  ma  là   -  rispose Kutuzòv,  premendo il
    fazzoletto sulla guancia sanguinante e indicando con  l'altra  mano  i
    fuggiaschi.   -  Fermateli!   -  gridò, ma nello stesso momento, certo
    convinto dell'impossibilità della cosa, spronò il cavallo e si slanciò
    verso destra.
    Ma una nuova ondata di fuggiaschi lo raggiunse e lo trascinò indietro.
    I soldati che fuggivano formavano una massa  così  compatta  che,  una
    volta  capitati  là  in  mezzo,  era  difficile potersi liberare.  Chi
    gridava: "Muoviti, perché ti fermi?", chi, in quello stesso punto,  si
    voltava indietro e sparava in aria;  chi dava colpi persino al cavallo
    che montava Kutuzòv.  Con grandi  sforzi  il  generalissimo  riuscì  a
    liberarsi da quella fiumana di gente e, uscitone a sinistra con il suo
    séguito  ridotto a meno della metà,  si slanciò nella direzione da cui
    provenivano le cannonate più vicine.  Il principe  Andréj,  liberatosi
    egli pure dalla stretta della massa dei fuggiaschi, sempre tentando di
    non allontanarsi da Kutuzòv, vide sul declivio della collina, in mezzo
    al fumo, una batteria russa che sparava ancora e un gruppo di Francesi
    che  correva  verso  di  essa.  Più  innanzi,  la  fanteria  russa era
    immobile: non andava  avanti  a  portar  aiuto  alla  batteria  e  non
    indietreggiava  per  seguire  i  fuggiaschi.  Un generale a cavallo si
    staccò da quella fanteria immobile e si avvicinò  a  Kutuzòv,  il  cui
    séguito  era  ridotto a soli quattro uomini.  Tutti erano pallidi e si
    guardavano senza dir nulla.
    - Fermate quei miserabili!   -  urlò,  ansimando Kutuzòv al comandante
    del reggimento,  indicando i fuggiaschi;  ma, proprio in quel momento,
    quasi a punirlo di quelle parole,  innumerevoli proiettili,  come  uno
    stormo di uccelli,  passarono volando e sibilando sul reggimento e sul
    séguito del generalissimo.
    I Francesi attaccavano la batteria e, visto Kutuzòv,  sparavano contro
    di lui.  Quella scarica ferì a una gamba il comandante del reggimento;
    alcuni soldati furono uccisi e il sottotenente che reggeva la bandiera
    se  la  lasciò  sfuggire  di  mano;   la  bandiera  vacillò  e  cadde,
    impigliandosi  nei  fucili dei soldati vicini.  I soldati senza averne
    avuto l'ordine, cominciarono a far fuoco.
    - Oh!  -  gemette Kutuzòv con un'espressione disperata.  -  Bolkonskij
    -  mormorò con voce tremante,  conscio della propria senile debolezza.
    -  Bolkonskij,  che succede?   -  soggiunse,  indicando il battaglione
    disorganizzato e il nemico che avanzava.
    Ma,  ancor prima che avesse finito di parlare,  il principe Andréj con
    il  pianto  in  gola  per  la  rabbia e per la vergogna era balzato da
    cavallo per correre verso la bandiera.
    - Ragazzi, avanti!  -  gridò con voce infantilmente stridula.
    "Ecco,  ecco!",  pensava il principe Andréj mentre,  afferrata  l'asta
    della bandiera, ascoltava con piacere i sibili dei proiettili diretti,
    evidentemente, proprio contro di lui. Alcuni soldati caddero.
    - Urrà!  -  gridò il principe Andréj, reggendo a stento tra le mani la
    pesante bandiera, e si slanciò in avanti, con la certezza che tutto il
    battaglione lo avrebbe seguito.
    E  infatti  soltanto  per  pochi  passi egli corse avanti da solo.  Un
    soldato si mosse,  un altro lo seguì e infine l'intero battaglione  si
    slanciò   e  lo  sorpassò  gridando  "urrà!".   Un  sottufficiale  del
    battaglione afferrò,  correndo,  la  bandiera  che  vacillava,  troppo
    pesante per le mani delicate del principe Andréj, ma fu ucciso subito.
    Il principe Andréj riuscì ad afferrare ancora una volta la bandiera e,
    trascinandola   per   l'asta,   continuò  a  correre  insieme  con  il
    battaglione.  Vedeva dinanzi a  sé  i  nostri  artiglieri:  alcuni  si
    battevano,  altri  abbandonavano  i  cannoni e gli correvano incontro;
    vedeva anche  i  soldati  della  fanteria  francese  impadronirsi  dei
    cavalli  degli  artiglieri e affrettarsi a voltare i cannoni.  Insieme
    con il battaglione,  il principe Andréj era già a  venti  passi  dalla
    batteria.  Udiva  sopra  di sé il sibilo ininterrotto delle pallottole
    mentre vedeva incessantemente,  alla sua destra e alla  sua  sinistra,
    soldati  che  gemevano cadendo.  Ma non fermava lo sguardo su di essi:
    teneva gli occhi fissi soltanto su quello che  avveniva  di  fronte  a
    lui,  là  dov'era la batteria.  Distingueva nettamente la figura di un
    artigliere dai capelli rossi e con il chepì a sghimbescio che tirava a
    sé un caricatore che  un  soldato  francese  cercava  di  strappargli.
    Vedeva  già chiaramente l'espressione smarrita e insieme inferocita di
    quei due uomini che  evidentemente  non  capivano  che  cosa  stessero
    facendo.
    "Che  fanno,  costoro?",  pensava  il  principe  Andréj,  guardandoli.
    "Perché l'artigliere rosso non fugge, dal momento che non ha più armi?
    E perché il francese non lo uccide?  Non farà in tempo a  fuggire  sin
    qui,  che  l'altro si ricorderà di avere un fucile e farà fuoco contro
    di lui".
    Infatti un altro francese, con il fucile spianato, correva verso i due
    avversari e la sorte dell'artigliere dai capelli rossi, che ancora non
    capiva ciò che l'attendeva e  si  era  trionfalmente  impadronito  del
    caricatore,  stava  per decidersi...  Il principe Andréj non vide però
    come la cosa andò a finire. Ebbe l'impressione che uno dei soldati che
    gli erano più vicini lo colpisse sul capo con un grosso  bastone.  Non
    provò  un  forte dolore;  ciò che lo contrariava era il fatto che quel
    dolore lo  distraeva  e  gli  impediva  di  vedere  quello  che  stava
    guardando.
    "Che  c'è?  Sto  cadendo?  Le  gambe mi si piegano?",  pensò,  e cadde
    supino.  Aprì gli occhi sperando di vedere come fosse finita la  lotta
    tra  il  francese e gli artiglieri;  desiderava sapere se l'artigliere
    dai capelli rossi fosse stato ucciso o  no  e  se  i  cannoni  fossero
    caduti nelle mani dei nemici oppure fossero salvi.  Ma non vide nulla.
    Sopra di lui non c'era più niente,  più niente se  non  il  cielo,  il
    cielo  alto,  infinitamente  alto,  non  sereno  eppure  infinitamente
    profondo,  sul quale correvano dolcemente delle  nuvole  grigie.  "Che
    dolcezza,  che  calma,  che  solennità!  Tutto  diverso  da  quando io
    correvo!",  pensò il principe Andréj.  "Non è più  come  quando  tutti
    gridavano  e  fuggivano,  come  quando  l'artigliere  e il francese si
    contendevano  furenti  il   caricatore...   Allora   le   nuvole   non
    galleggiavano così alte in questo profondo cielo infinito!  Perché mai
    non lo vedevo, poco fa, questo cielo così profondo? E come sono felice
    di averlo finalmente conosciuto! Sì, tutto è vanità,  tutto è inganno,
    fuorché  questo  cielo senza fine!  Nulla,  nulla esiste se non questa
    immensità. Ma non esiste neanche il cielo...  nulla esiste all'infuori
    di questo silenzio e di questa pace... E sia lodato Iddio".


    CAPITOLO 17.

    Alle nove,  sull'ala destra di Bagratiòn,  la battaglia non era ancora
    cominciata.  Non volendo cedere alle pretese  di  Dolgorukov,  che  lo
    incitava  a  dare  inizio  all'azione,  e  desiderando  declinare ogni
    responsabilità,  Bagratiòn propose a Dolgorukov di mandare a  chiedere
    ordini  dal generalissimo.  Bagratiòn sapeva che,  data la distanza di
    quasi dieci miglia che separava un'ala dall'altra,  anche se l'inviato
    non  fosse  stato  ucciso (com'era assai probabile) e anche supponendo
    che costui trovasse (cosa molto difficile) il comandante supremo,  non
    sarebbe potuto tornare con gli ordini prima di sera.
    Bagratiòn  volse  sul  séguito lo sguardo dei grandi occhi assonnati e
    privi di espressione,  e il primo viso che colpì la sua attenzione  fu
    quello infantile di Rostòv, trepidante di ansiosa speranza. Mandò lui.
    - E se, eccellenza, se incontrassi sua maestà prima del generalissimo?
    -  chiese Rostòv, immobile, con la mano alla visiera.
    -  Potete  fare  l'ambasciata  a  sua  maestà    -   disse Dolgorukov,
    affrettandosi a parlare prima di Bagratiòn.
    Finito il suo turno di servizio agli avamposti,  Rostòv  aveva  potuto
    dormire  un po' avanti lo spuntar del giorno e ora si sentiva allegro,
    ardito, deciso,  con quella elasticità di movimenti,  quella sicurezza
    nella propria fortuna e quella disposizione di spirito che fa apparire
    ogni cosa facile, gaia, possibile.
    Quella mattina tutti i suoi desideri erano stati esauditi: si dava una
    battaglia  campale  alla  quale  egli  prendeva parte;  per di più era
    ufficiale d'ordinanza  di  un  generale  coraggiosissimo  e,  inoltre,
    veniva  mandato  in  missione  presso Kutuzòv o forse presso lo stesso
    imperatore. Il mattino era limpido, il suo cavallo in ottima forma. Si
    sentiva colmo di gioia e di felicità.  Non appena  ricevuto  l'ordine,
    spronò  il  cavallo  e  galoppò dapprima lungo le linee occupate dalle
    truppe di Bagratiòn, non ancora impegnate nell'azione; poi entrò nello
    spazio occupato dalla cavalleria di Uvarov (76) e  qui  notò  i  primi
    movimenti e i primi indizi dell'imminente combattimento;  oltrepassata
    la cavalleria di Uvarov, udì chiaramente avanti a sé le cannonate e le
    scariche di fucileria. I colpi si facevano sempre più forti.
    Nell'aria fresca del mattino non  si  diffondeva  più  come  prima,  a
    intervalli regolari, l'eco di due, tre colpi di fucileria e poi di una
    o due cannonate,  ma lungo i declivi dei colli di Pratzen, si udiva il
    crepitio della  fucileria  interrotto  da  tiri  di  artiglieria  così
    frequenti  che  talora  alcuni  colpi  di  cannone  non risonavano più
    distintamente, ma si fondevano in un solo rombo ininterrotto.
    Sulle pendici dei monti le  vampate  dei  fucili  parevano  fuggire  e
    rincorrersi,  e  il  fumo  dei  cannoni  si  infittiva in globi che si
    allargavano e si fondevano  insieme.  Tra  il  fumo  si  notavano,  al
    luccichio  delle  baionette,  le  masse  di fanteria in movimento e le
    linee serrate dell'artiglieria, con i suoi cassoni verdi.
    Sopra una piccola altura  Rostòv  fermò  un  momento  il  cavallo  per
    osservare ciò che avveniva;  ma,  per quanto aguzzasse lo sguardo, non
    poté comprendere né distinguere nulla: laggiù,  in mezzo al  fumo,  si
    agitavano uomini, e truppe si muovevano avanti e indietro. Perché? Chi
    erano?  Dove andavano?  Non era possibile capirlo. Quella vista e quei
    rumori non solo non destavano in Rostòv alcun sentimento di timore, ma
    non  facevano  che  accrescere  nel  suo  animo  coraggio,  energia  e
    decisione.
    "Ancora,   ancora,   su;  ancora  più  forte",  pensava,  rivolgendosi
    mentalmente a quel frastuono,  e di nuovo riprendeva a galoppare lungo
    la  linea,  spingendosi  sempre  più lontano e penetrando infine nella
    zona delle truppe che già combattevano.
    "Non so come si svolgeranno le cose laggiù", pensava,  "ma certo tutto
    andrà benissimo".
    Dopo aver oltrepassato alcuni reparti austriaci,  Rostòv si avvide che
    il fronte dello schieramento immediatamente  successivo  (si  trattava
    della Guardia) era già impegnato nell'azione.
    "Tanto meglio! Vedrò tutto da vicino!", pensò.
    Stava  cavalcando lungo la prima linea.  Alcuni cavalieri gli venivano
    incontro al galoppo.  Erano i nostri ulani della Guardia che tornavano
    all'attacco con le file in disordine.  Rostòv li evitò,  si avvide che
    uno di essi era coperto di sangue e galoppò oltre.
    "Questo non mi riguarda", si disse.  Non fece in tempo a percorrere un
    centinaio di passi che alla sua sinistra apparve,  a un tratto, su una
    vastissima estensione di terreno,  un'enorme massa  di  cavalieri,  in
    divise bianche splendenti,  che gli venivano incontro a trotto veloce.
    Rostòv lanciò il suo cavallo a spron battuto  per  uscire  dalla  loro
    strada  e  sarebbe  riuscito  a  evitarli  se  essi avessero mantenuto
    un'andatura costante,  ma quelli acceleravano  la  loro  corsa  sicché
    alcuni cavalli già galoppavano.  Rostòv sentiva sempre più nitidamente
    il calpestio degli zoccoli e il tintinnio  delle  armi  e  sempre  più
    distinti gli apparivano i cavalli,  le persone e persino i visi. Erano
    i nostri cavalieri della Guardia che andavano alla  carica  contro  la
    cavalleria francese che le veniva incontro.
    La  Guardia  galoppava,  ma  tratteneva  ancora i cavalli.  Rostòv già
    vedeva le facce dei cavalieri,  udiva  il  comando:  "Avanti  avanti!"
    urlato  da  un  ufficiale  che  spingeva  alla massima velocità il suo
    purosangue.  Temendo di essere travolto e trascinato irresistibilmente
    nell'attacco contro i Francesi, continuava a galoppare lungo il fronte
    con  quanta  forza  aveva  il  suo  cavallo,  ma  non  fece in tempo a
    evitarli.
    Il cavaliere più esterno della fila,  un uomo grande  e  grosso  dalla
    faccia  butterata,  si  accigliò,  furioso  di trovarsi davanti Rostòv
    contro il quale doveva  inevitabilmente  cozzare.  Costui  lo  avrebbe
    senza  dubbio  atterrato  con  il  suo Beduino (Rostòv si sentiva così
    piccolo e debole a paragone di quegli uomini giganteschi  e  dei  loro
    cavalli) se non gli fosse venuta l'idea di agitare lo scudiscio contro
    gli  occhi  del  cavallo  che  gli  precipitava  contro.  Il  pesante,
    altissimo morello s'impennò,  drizzando le orecchie  ma  il  cavaliere
    butterato  gli  buttò  nei  fianchi  i  potenti  speroni  e l'animale,
    agitando la coda e tendendo il collo,  galoppò oltre con  la  rapidità
    del fulmine.  Appena i cavalieri della Guardia ebbero superato Rostòv,
    egli li udì gridare: "Urrà!" e, voltatosi indietro,  vide che le prime
    file  già si scontravano con altre file di soldati in divisa straniera
    dalle spalline rosse,  senza dubbio Francesi.  Poi non poté vedere più
    nulla  perché  subito  dopo  da qualche parte i cannoni cominciarono a
    sparare e tutto fu avvolto nel fumo.
    Nel momento in cui i cavalieri della  Guardia,  dopo  averlo  evitato,
    scomparvero nel fumo, Rostòv esitò, domandandosi se dovesse seguirli o
    andare  là  dove  era  stato mandato.  Era questo il magnifico attacco
    della Guardia russa a cavallo  che  meravigliò  gli  stessi  Francesi.
    Rostòv  fu  atterrito  quando  in seguito venne a sapere che di quella
    enorme massa di bellissimi soldati,  di giovani,  ricchi  e  brillanti
    ufficiali  e  alfieri  che  gli  erano  passati  accanto galoppando su
    migliaia di cavalli di gran pregio,  erano rimasti in  vita,  dopo  la
    carica, soltanto diciotto.
    "Perché invidiare gli altri? La mia ora non tarderà e tra poco, forse,
    vedrò l'imperatore!", pensò Rostòv e si allontanò al galoppo.
    Giunto all'altezza dei reparti della fanteria e della Guardia, si rese
    conto  che  essa  era  bersagliata  dall'artiglieria  nemica non tanto
    perché sentiva fischiare i  proiettili  quanto  perché  in  faccia  ai
    soldati  egli  lesse  l'inquietudine  e  in  faccia agli ufficiali una
    strana solennità guerriera.
    Mentre passava dietro una delle linee dei reggimenti di fanteria della
    Guardia, udì una voce chiamarlo per nome.
    - Rostòv!
    - Chi mi chiama?  -  domandò, non riconoscendo Borìs.
    - Lo sai? Siamo capitati in prima linea! Il nostro reggimento è andato
    all'attacco!   -  disse Borìs sorridendo di quel  felice  sorriso  dei
    giovani che per la prima volta affrontano il battesimo del fuoco.
    Rostòv si fermò.
    - Ebbene, com'è andata?  -  disse.
    -  Li  abbiamo  respinti!    -  rispose vivacemente Borìs,  diventando
    loquace.  -  Non puoi immaginare...
    E Borìs si mise a raccontare che la Guardia,  ferma su una posizione e
    avendo  veduto  davanti  a  sé  certe  truppe,  le  aveva  sulle prime
    scambiate per truppe austriache, quando all'improvviso, dai proiettili
    che quelle lanciavano,  aveva capito di trovarsi in prima linea,  e di
    dovere,  inaspettatamente,  entrare in azione. Rostòv, senza ascoltare
    oltre Borìs, spronò il cavallo.
    - Dove vai?  -  chiese Borìs.
    - Da sua maestà, per una missione.
    - Eccolo!   -  disse Borìs,  il quale aveva capito che Rostòv cercasse
    sua altezza anziché sua maestà.
    Egli  indicò  il  granduca che,  a un centinaio di passi da loro,  con
    l'elmo e la divisa di ufficiale della Guardia a cavallo, con le spalle
    alte e le sopracciglia aggrottate,  gridava qualcosa  a  un  ufficiale
    austriaco in divisa bianca, pallidissimo.
    -  Ma  quello  è  il  granduca,  e  io devo parlare al generalissimo o
    all'imperatore!  -  disse Rostòv, e spronò il cavallo.
    - Conte, conte!  -  gridò allora Berg,  che era eccitato quanto Borìs,
    accorrendo dalla parte opposta.  -  Conte, sono stato ferito alla mano
    destra  -  (mentre parlava mostrava la mano insanguinata e bendata con
    un  fazzoletto)  -  e non mi sono ritirato!  Conte,  tengo la sciabola
    con la mano sinistra: nella famiglia dei von Berg, conte,  erano tutti
    cavalieri!
    Berg disse ancora qualcosa ma Rostòv, senza dargli più ascolto, si era
    allontanato.
    Oltrepassata la Guardia e uno spazio vuoto Rostòv, per non capitare di
    nuovo  in  prima  linea  come  quando  si era trovato proprio sotto la
    carica della cavalleria,  si avviò lungo le linee delle  truppe  della
    riserva,  passando alla larga dal punto in cui si udivano più forti le
    scariche di fucileria e gli spari dei cannoni. A un tratto,  davanti a
    sé  e  dietro  alle  nostre  truppe,  in un luogo nel quale non poteva
    neppur vagamente supporre la presenza del nemico,  udì delle  fucilate
    vicinissime.  "Che  vuol  dire questo?" si chieste Rostòv.  "Il nemico
    alle nostre spalle?  Non è possibile...",  pensò,  e a  un  tratto  fu
    assalito  da  un'orribile  paura  per  se  stesso  e per l'esito della
    battaglia.  "Comunque sia",  pensò,  "ora non  posso  certo  ritornare
    indietro.  Devo cercare il generalissirno qui,  e, se tutto è perduto,
    il mio dovere è di morire con gli altri".
    Il presentimento funesto,  che si  era  a  un  tratto  impadronito  di
    Rostòv,  andava diventando certezza a mano a mano che egli si spingeva
    più innanzi nello spazio occupato da  una  massa  di  truppe  diverse,
    oltre Pratzen.
    - Che è? Che succede? A chi tirano? Chi spara?  -  domandava Rostòv ai
    soldati  russi  e  austriaci  che  accorrevano  in  fuga  disordinata,
    tagliandogli la strada.
    - Eh, lo sa il diavolo!  Siamo sconfitti!  Tutto è perduto...   -  gli
    rispondevano in russo,  in tedesco,  in ceco,  le bande dei fuggiaschi
    che non capivano più di lui che cosa stesse accadendo.
    - Abbasso i Tedeschi!  -  gridò uno.
    - Che il diavolo se li porti, quei traditori.
    - "Zum Henker diese Russen!" [77. Al diavolo, questi Russi!]  borbottò
    un tedesco.
    Alcuni feriti si  trascinavano  lungo  la  strada.  Invettive,  grida,
    gemiti si confondevano in un unico generale frastuono. Gli spari erano
    cessati.  Come più tardi venne a sapere Rostòv, si trattava di soldati
    russi e austriaci che sparavano gli uni contro gli altri.
    "Mio Dio! Che è mai questo?", pensava Rostòv. "Anche qui,  dove a ogni
    istante può vederli l'imperatore!  Ma no... no... certamente si tratta
    di pochi vigliacchi.  Passerà...  non è possibile che succedano queste
    cose... Purché io riesca a far presto, a passar oltre!", pensava.
    Rostòv  non  poteva  ammettere  l'idea  della  disfatta  e della fuga.
    Quantunque vedesse i  cannoni  e  le  truppe  francesi  sui  colli  di
    Pratzen,  proprio  là  dove  gli  avevano  dato l'incarico di andare a
    cercare il generalissimo,  non poteva e non voleva credere che  quella
    fosse la realtà.


    CAPITOLO 18.

    Rostòv aveva l'ordine di cercare Kutuzòv o l'imperatore nei pressi del
    villaggio di Pratzen; ma non soltanto essi non vi si trovavano, ma non
    c'era  neppure  un  capo.  S'incontravano solo bande diverse di truppe
    disorganizzate. Sforzò il cavallo già spossato per oltrepassare al più
    presto quella turba ma, quanto più andava innanzi,  tanto più cresceva
    il  disordine tumultuoso.  Sulla strada maestra,  dove era uscito,  si
    affollavano carrozze ed equipaggi di  ogni  specie,  soldati  russi  e
    austriaci  di tutte le armi,  feriti e non feriti.  Tutta quella folla
    tumultuava e ribolliva sotto il cupo fragore  delle  granate  francesi
    collocate sulle alture di Pratzen.
    -  Dov'è  l'imperatore?  Dov'è Kutuzòv?   -  domandava Rostòv a quanti
    poteva fermare; ma da nessuno riusciva a ottenere una risposta.
    Infine, afferrato per il bavero un soldato, lo costrinse a rispondere.
    - Eh, mio caro, da un pezzo sono scappati tutti quanti!  -  rispose il
    soldato, ridendo di chi sa che cosa e dibattendosi per liberarsi dalla
    stretta di Rostòv.
    Lasciato quel soldato,  che certo era ubriaco,  il  giovane  ufficiale
    fermò  il cavallo dell'attendente o del palafreniere di un personaggio
    importante e si mise a interrogarlo.  L'ordinanza informò  Rostòv  che
    un'ora  prima  l'imperatore era stato portato via in gran fretta,  per
    quella stessa strada, gravemente ferito.
    - Non è possibile!  -  esclamò Rostòv.   -  Forse si tratta di qualcun
    altro...
    -  L'ho visto con i miei occhi  -  ribatté l'attendente con un sorriso
    presuntuoso.   -  E lo conosco bene l'imperatore: l'ho  visto  chi  sa
    quante  volte a Pietroburgo come ora vedo voi.  Era seduto in carrozza
    pallido,  pallidissimo...  Quando hanno lanciato al galoppo i  quattro
    morelli,  santi  benedetti,  ci è passato davanti come un fulmine.  Li
    conosco bene i cavalli  dell'imperatore  e  conosco  bene  anche  Iljà
    Ivanyc', e Iljà Ivanyc' non fa il cocchiere se non per lo zar.
    Rostòv lasciò andare il cavallo dell'attendente e stava per proseguire
    quando  un  ufficiale  ferito  che  passava  lì accanto gli rivolse la
    parola:
    - Chi cercate?   -  gli domandò.   -  Il generale in  capo?  E'  stato
    ucciso da un obice che l'ha colpito in pieno petto,  davanti al nostro
    reggimento.
    - Ucciso no, ma ferito  -  corresse un altro ufficiale.
    - Ma chi? Kutuzòv?  -  chiese Rostòv.
    - No, non lui, quell'altro...  come si chiamava?  Ma non importa.  Ben
    pochi  sono  rimasti  vivi...  Andate  da  quella  parte,  verso  quel
    villaggio,  dove  si  è  riunito  tutto  il  comando    -    soggiunse
    l'ufficiale, indicando il villaggio di Hostieradek, e si allontanò.
    Rostòv  procedeva  al  passo,  non  sapendo  più da chi e dove andare.
    L'imperatore ferito, la battaglia perduta! Ormai non era più possibile
    dubitarne.  Seguiva la direzione che gli era stata indicata  verso  il
    villaggio  di  cui distingueva in lontananza il campanile e la chiesa.
    Perché avrebbe  dovuto  affrettarsi?  Che  cosa  poteva  dire,  ormai,
    all'imperatore o a Kutuzòv se pure fossero stati vivi e illesi?
    - Andate da quella parte,  eccellenza, se no sarete certamente ucciso'
    -  gli gridò un soldato.  -  Sarete ucciso!
    - Che stai dicendo?  -  intervenne un altro.  -  Da che parte vuoi che
    vada? Di qui è più vicino.
    Rostòv rifletté per un momento e poi si avviò proprio nella  direzione
    che gli avevano indicata come più pericolosa.
    "Ormai tutto è indifferente!  Se l'imperatore è ferito,  perché dovrei
    cercare di evitare i pericoli?", pensava.
    E raggiunse quella parte  del  terreno  dove  erano  stati  uccisi  in
    maggior  numero  i soldati in fuga da Pratzen.  I Francesi non avevano
    ancora occupato quella località che i Russi,  rimasti vivi  o  feriti,
    avevano  abbandonato da un pezzo.  Sul terreno,  come biche su un buon
    campo,  giacevano dai dieci  ai  quindici  morti  o  feriti  per  ogni
    "dessiatina" (78) di terra.  I feriti strisciando,  si erano riuniti a
    gruppi di due o tre e si udivano le loro grida e i loro lamenti, forse
    talvolta simulati,  come parve a Rostòv.  Per non vedere tutti  quegli
    uomini che soffrivano,  il giovane mise il cavallo al trotto,  e provò
    un senso di paura.  Egli non temeva per la sua vita,  ma  per  il  suo
    coraggio  che  gli  era  necessario  e  che,  lo  sapeva,  non avrebbe
    sopportato la vista di quei disgraziati.
    I Francesi, che avevano smesso di sparare su quel campo disseminato di
    morti e di feriti,  perché ormai non vi si  trovava  più  una  persona
    viva,  scorgendo a un tratto un aiutante di campo che lo attraversava,
    puntarono  su  di  lui  i  pezzi  e  lanciarono   parecchie   granate.
    L'impressione  prodotta  da quei sibilanti,  terribili suoni e da quei
    morti che lo circondavano,  si trasformò per Rostòv in una  sensazione
    di  orrore  e  di pietà per se stesso.  Ricordò l'ultima lettera della
    madre. "Che cosa proverebbe" pensò, "se mi vedesse ora qui,  in questo
    campo, sotto il tiro dei cannoni nemici puntati su di me?".
    Nel  villaggio  di  Hostieradek  c'erano  truppe  russe  che  si erano
    ritirate dal campo di battaglia e che,  pur appartenendo a corpi e  ad
    armi  diverse,  apparivano  discretamente  ordinate.  Là  il  tiro dei
    cannoni francesi non li poteva raggiungere e il  fragore  degli  spari
    pareva  lontano.  Tutti  vedevano  e dicevano ormai chiaramente che la
    battaglia era perduta.  Nessuno sapeva indicare a  Rostòv  dove  fosse
    l'imperatore  né  dove  fosse  Kutuzòv,  ed  egli non sapeva più a chi
    domandare.  Alcuni assicuravano che fosse vera  la  notizia  circa  la
    ferita  dell'imperatore,  altri dicevano che era falsa e ne spiegavano
    la  diffusione  con  il  fatto  che  effettivamente,   nella  carrozza
    imperiale,  era stato portato via di galoppo dal campo di battaglia il
    gran maresciallo di Corte conte Tolstòj pallido e spaventato il quale,
    con gli altri del séguito dell'imperatore, si era recato sul campo. Un
    ufficiale riferì a Rostòv di aver notato nel villaggio, a sinistra, la
    presenza di alcuni pezzi grossi del comando.  Rostòv si recò nel luogo
    indicato  senza speranza di trovare qualcuno,  ma soltanto per sgravio
    di coscienza.  Dopo aver percorso circa tre miglia e aver oltrepassato
    le ultime truppe russe, vide presso un orto, circondato da un fossato,
    due  cavalieri in sosta.  Uno dei due,  che aveva un pennacchio bianco
    sul chepì, parve a Rostòv che non gli fosse sconosciuto; l'altro,  che
    non conosceva,  in sella a uno stupendo cavallo fulvo che Rostòv aveva
    certamente già veduto, si avvicinò al fossato, spronò e, allentando le
    briglie,  saltò leggermente dall'altra parte.  Soltanto un  po'  della
    terra  smossa  dagli  zoccoli del cavallo cadde dall'orlo del fossato.
    Fatto  poi  voltare  bruscamente  l'animale,   ripeté   il   salto   e
    rispettosamente   si   volse   al  cavaliere  dal  pennacchio  bianco,
    invitandolo, evidentemente, a fare la stessa cosa. Ma l'altro,  la cui
    figura  pareva  nota  a Rostòv e,  chissà perché,  teneva avvinta a sé
    l'attenzione del giovane,  fece con il capo e con  la  mano  un  cenno
    negativo  e  proprio  da  quel cenno Rostòv riconobbe il suo adorato e
    pianto sovrano.
    "Ma non può essere lui,  solo,  in  questo  campo  deserto!",  pensava
    Rostòv.  In  quel  momento  l'imperatore  voltò  il capo e Rostòv poté
    vedere i lineamenti amati e così vivamente impressi nella sua memoria.
    L'imperatore era  pallido,  aveva  le  guance  incavate  e  gli  occhi
    infossati, ma tanto più grandi erano il fascino e la dolcezza dei suoi
    tratti! Rostòv si sentì felice, costatando la falsità delle voci sulla
    ferita  dell'imperatore.  Si sentì felice di averlo veduto.  Sapeva di
    potere, anzi di dovere,  rivolgersi direttamente a lui per rifargli la
    domanda che Dolgorukov gli aveva ordinato di fargli.
    Ma  come  un giovane innamorato che trema e si turba,  non osando dire
    quello che è il sogno delle sue notti e  si  guarda  attorno  smarrito
    quasi  cercando  un  aiuto  e la possibilità di rimandare e di fuggire
    quando giunge il tanto sospirato minuto di trovarsi a tu  per  tu  con
    lei, così Rostòv, che aveva raggiunto ciò che più desiderava al mondo,
    non sapeva come avvicinarsi al sovrano,  e mille considerazioni gli si
    affacciavano  per  persuaderlo   che   era   una   cosa   impossibile,
    sconveniente e inopportuna.
    "Ma  come?  Avrei  l'aria di essere contento di approfittare del fatto
    che egli è solo e abbattuto.  In questo momento di tristezza  gli  può
    essere  penoso  e imbarazzante la vista di una persona sconosciuta;  e
    poi,  che cosa potrei dirgli ora  che,  al  solo  guardarlo  mi  sento
    mancare  il  cuore  e  mi  si  inaridisce  la  bocca?".  Non uno degli
    innumerevoli  discorsi   che   egli   aveva   preparato   mentalmente,
    rivolgendosi  all'imperatore,  gli  tornava  ora  alla memoria.  Erano
    discorsi preparati per la maggior parte per circostanze  ben  diverse,
    che  egli  pronunziava  per  lo  più  nei momenti della vittoria e dei
    trionfi e specialmente quando, gravemente ferito, giaceva sul letto di
    morte,   mentre  l'imperatore  lo  ringraziava  per  il   suo   eroico
    comportamento ed egli,  esalando l'estremo respiro, gli dimostrava con
    i fatti il suo devoto amore.
    "E poi,  come farei a chiedergli ordini riguardanti l'ala destra,  dal
    momento  che  ormai  sono  le  quattro  pomeridiane  e  la battaglia è
    perduta? No, decisamente non devo avvicinarmi a lui, non devo turbarlo
    nelle sue meditazioni.  Preferisco mille volte la morte piuttosto  che
    ricevere   uno  sguardo  irritato  o  suscitare  in  lui  una  cattiva
    impressione",  decise Rostòv e,  con il cuore colmo di amarezza  e  di
    disperazione,   si   allontanò  continuando,   tuttavia,   a  guardare
    l'imperatore immobile e sempre nel medesimo atteggiamento indeciso.
    Mentre  Rostòv,  immerso  in  quelle  considerazioni,  si  allontanava
    tristemente,  si  trovò  per caso a passare da lì il capitano von Toll
    (79) che,  vedendo il sovrano,  gli offrì i suoi servigi e lo aiutò  a
    superare  a  piedi il fossato.  L'imperatore,  desiderando riposarsi e
    sentendosi poco bene, si mise a sedere sotto un melo e von Toll rimase
    accanto a lui.  Rostòv da lontano vide con rammarico e con invidia von
    Toll  parlare  a lungo e animatamente con il sovrano e vide il sovrano
    che,  evidentemente piangendo,  si copriva gli occhi  con  la  mano  e
    stringeva quella di von Toll.
    "E pensare che potrei essere io al suo posto!", si disse il giovane e,
    trattenendo a fatica lacrime di pietà per la sorte dell'imperatore, si
    allontanò disperato, senza sapere dove si dirigesse e perché.
    La  sua disperazione era tanto più profonda in quanto si rendeva conto
    che la propria debolezza era la causa di tanto dolore.
    Avrebbe   potuto...    non   solo   potuto   ma   dovuto   avvicinarsi
    all'imperatore: gli si era offerta un'occasione unica per dimostrargli
    la  sua  devozione  e  non  ne aveva approfittato...  "Che ho fatto!",
    pensò.  Voltò il cavallo e ritornò dove aveva  veduto  poco  prima  il
    sovrano,  ma  al  di  là del fossato non c'era più nessuno.  Passavano
    soltanto carri e vetture.  Da un conducente Rostòv venne a sapere  che
    lo  stato  maggiore  di  Kutuzòv  si  trovava  non  lontano  di lì,  e
    precisamente nel villaggio verso il quale si dirigevano i  veicoli.  E
    Rostòv li seguì.
    Davanti  a  lui  camminava  il  palafreniere  di Kutuzòv che conduceva
    alcuni cavalli con la  gualdrappa.  Seguiva  una  carrozza  e,  dietro
    ancora.   un   vecchio  domestico  del  generalissimo,   in  berretto,
    pellicciotto, e con le gambe storte.
    - Tit, ehi, Tit!  -  chiamò il palafreniere.
    - Che vuoi?  -  rispose distrattamente il vecchio.
    - Tit, va' a trebbiare!
    - Scemo, puah!  -  rispose il vecchio e, irritato, sputò.
    Camminavano per un po' in silenzio e poi riprendevano a scherzare.

    Alle cinque pomeridiane la battaglia era  definitivamente  perduta  su
    tutto il fronte.  Più di cento cannoni erano già caduti nelle mani dei
    Francesi.
    Przebyscevskij con il suo corpo d'armata aveva  deposto  le  armi.  Le
    altre colonne, dimezzate, si ritiravano in masse disordinate.
    Il  resto  delle  truppe  di  Langeron  e  di  Dochturov  si accalcava
    confusamente attorno agli stagni, sulle dighe e presso il villaggio di
    Auhest.
    Alle sei soltanto attorno alla chiusa di Auhest  si  udiva  ancora  il
    rombo  dei cannoni dei Francesi che avevano postato parecchie batterie
    sul pendio delle colline di  Pratzen  e  sparavano  contro  le  nostre
    truppe che si ritiravano.
    Alla retroguardia, Dochturov e gli altri raccoglievano i battaglioni e
    si  difendevano  a  fucilate  contro  la  cavalleria  francese  che li
    inseguiva.
    Annottava.  Sulla stretta diga di Auhest,  dove per tanti anni si  era
    tranquillamente  seduto  il vecchio mugnaio con il berretto in testa e
    la lenza in mano,  mentre il nipotino con  le  maniche  della  camicia
    rimboccate  cercava  di  afferrare nel secchio i palpitanti pesciolini
    d'argento; su quella stessa diga dove per tanti,  tanti anni i Moravi,
    in   berrettoni   di   pelo  e  grosse  giubbe  turchine,   passavano,
    pacificamente su carri a due cavalli carichi di grano e per la  stessa
    strada ritornavano bianchi di farina;  su quella stessa diga ora,  tra
    carriaggi e cannoni,  sotto i cavalli e tra  le  ruote,  si  pigiavano
    uomini stravolti dal terrore della morte,  scavalcandosi l'un l'altro,
    passando  sopra  i  moribondi,  uccidendo,  soltanto  per  essere  poi
    ugualmente uccisi, dopo qualche passo.
    A  intervalli  brevissimi,  di dieci secondi,  in mezzo a quella densa
    folla cadeva una palla di cannone e scoppiava una granata uccidendo  e
    coprendo di sangue coloro che si trovavano vicini.  Dòlochov, ferito a
    un braccio, appiedato,  con dieci o dodici soldati della sua compagnia
    (era  già  stato  promosso  ufficiale) e il comandante del reggimento,
    ancora a  cavallo,  erano  i  soli  superstiti  del  loro  reggimento.
    Sospinto  dalla  folla,  quel  pugno  di  uomini  si  accalcava  verso
    l'imboccatura della diga e,  premuto da tutte le  parti  aveva  dovuto
    fermarsi perché più avanti un cavallo era caduto sotto un cannone e la
    folla  si affaccendava per tirarlo fuori.  Una cannonata uccise alcuni
    soldati dietro di loro;  un'altra colpì qualcuno e fece schizzare  del
    sangue su Dòlochov. La folla premette disperatamente in avanti, avanzò
    di alcuni passi, si fermò.
    "Ancora cento passi e sono salvo...  Se resto qui ancora dieci minuti,
    è la morte sicura...", ciascuno pensava.
    Dòlochov,  che era in mezzo alla folla,  si slanciò verso  il  margine
    esterno della diga,  facendo ruzzolare a terra due soldati e corse sul
    ghiaccio sdrucciolevole, che copriva lo stagno.
    - Voltate quel cannone!    -    gridava,  correndo  sul  ghiaccio  che
    scricchiolava sotto di lui.  -  Voltatelo! Regge!
    Il  ghiaccio  resisteva,  sì,  ma s'incurvava e scricchiolava,  ed era
    evidente che stava per aprirsi non solo sotto il peso  del  cannone  e
    della  folla,  ma  anche  sotto  quello  del  solo Dòlochov.  Tutti lo
    guardavano e si serravano sulla riva senza decidersi  a  scendere  sul
    ghiaccio.  Il comandante del reggimento, che era sull'orlo, a cavallo,
    alzò la mano e aprì la bocca, rivolgendosi a Dòlochov.  All'improvviso
    un  proiettile  sibilò passando così basso che tutti si chinarono.  Si
    udì come un tonfo in una pozza: il generale e il cavallo caddero in un
    lago di sangue. Nessuno si volse a guardare, nessuno pensò a sollevare
    il generale.
    - Va' sul ghiaccio!  Avanti!  Va' sul ghiaccio!  Voltate quel cannone!
    Non senti?   -  gridarono insieme,  dopo che la palla aveva colpito il
    generale, molte voci di soldati che non sapevano neppur loro perché lo
    facessero.
    Uno degli ultimi cannoni che salivano sulla diga  andò  sul  ghiaccio.
    Una  turba  di  soldati  si mise a correre,  scendendo la diga,  sullo
    stagno gelato.  Sotto il peso di uno dei primi,  il ghiaccio si ruppe,
    una  gamba  dell'uomo si immerse nell'acqua;  egli cercò di rizzarsi e
    sprofondò sino alla  cintola.  I  soldati  più  vicini  esitarono,  il
    conducente del cannone fermò il cavallo, ma alle sue spalle risonavano
    ancora  le  stesse  grida:  "Avanti,  avanti  sul ghiaccio!  Perché si
    fermano?". E urli di terrore serpeggiavano tra la folla. I soldati che
    circondavano i cannoni agitavano le braccia e battevano i cavalli  per
    farli girare e avanzare.  Gli animali,  recalcitrando,  si mossero. Il
    ghiaccio,  che reggeva gli uomini appiedati,  si spaccò per  un  ampio
    tratto,  e  una  quarantina  di uomini che vi erano sopra,  gettandosi
    avanti  e  indietro  tra  urla  di  spavento,   caddero  nell'acqua  e
    affogarono.
    Le  palle  di  cannone continuavano a sibilare a intervalli regolari e
    piombavano sul ghiaccio, nell'acqua e, più spesso, in mezzo alla folla
    che copriva la diga, le sponde e lo stagno.


    CAPITOLO 19.

    Sul poggio di Pratzen giaceva il  principe  Andréj  Bolkonskij,  nello
    stesso  posto  in  cui  era  caduto,  tenendo  in  pugno  l'asta della
    bandiera. Perdeva sangue e, senza rendersene conto,  emetteva a tratti
    un gemito sommesso, pietoso e infantile.
    Verso  sera  cessò di lamentarsi e svenne.  Non seppe mai quanto fosse
    durato il suo deliquio. A un tratto sentì di essere vivo e di soffrire
    per un violento dolore che gli straziava la testa.
    "Dov'è quel cielo profondo che prima non conoscevo e che ho visto oggi
    per la prima volta?",  fu il suo immediato pensiero.  "E anche  questa
    acuta  sofferenza  mi  era  ignota...  Sì,  non sapevo nulla di nulla,
    sinora... Ma dove sono?", si chiese.
    Tese l'orecchio e udì un calpestio di  zoccoli  che  si  avvicinava  e
    alcune  voci che parlavano in francese.  Aprì gli occhi.  Sopra di lui
    c'era di nuovo quello stesso cielo profondo sul quale galleggiavano le
    nuvole che salivano sempre più su e attraverso le  quali  si  scorgeva
    l'infinito azzurro.  Egli non voltò la testa e non vide coloro che,  a
    giudicare dal rumore degli zoccoli e delle voci, si erano fermati e si
    avvicinavano a lui.
    Quei  cavalieri  erano  Napoleone  e  due  suoi  aiutanti  di   campo.
    Percorrendo  il  campo  di  battaglia,  Bonaparte impartiva gli ultimi
    ordini per rinforzare le batterie che sparavano sulla diga di  Auhest,
    e osservava gli uccisi e i feriti rimasti sul campo di battaglia.
    - "De beaux hommes!" [80. Bella gente!]  -  disse Napoleone, guardando
    un  granatiere  russo  caduto che,  con la faccia contro il suolo e la
    nuca annerita,  giaceva bocconi con un braccio  proteso  lontano,  già
    irrigidito dalla morte.
    - "Les munitions des pièces de position sont épuisées,  sire!" [81. Le
    munizioni per i pezzi in postazione sono finite,  sire!] -  gli  disse
    in quel momento un aiutante di campo che veniva dalle batterie puntate
    verso Auhest.
    - "Faites avancer celles de la réserve" [82. Fate portare quelle della
    riserva]  -  ordinò Napoleone e,  fatti alcuni passi,  si fermò presso
    il principe Bolkonskij  che  giaceva  supino  accanto  all'asta  della
    bandiera, il cui drappo era stato preso dai Francesi come trofeo.
    -  "Voilà  une  belle  mort"  [83.  Ecco  una  bella  morte]  -  disse
    Napoleone, guardando il principe Andréj.
    Il principe Andréj comprese che quelle parole si riferivano  a  lui  e
    che  chi  parlava  era Napoleone,  giacché aveva udito chiamare "sire"
    colui che le aveva pronunziate.  Ma le voci  gli  giungevano  come  il
    ronzio di una mosca.  Non solo non lo interessavano, ma vi badò appena
    e le dimenticò subito.  La testa gli ardeva: sentiva di perdere sangue
    e vedeva sopra di sé il cielo lontano, profondo e infinito. Sapeva che
    colui  che  parlava  era  Napoleone,  il suo eroe,  ma in quel momento
    Napoleone  gli   pareva   un   uomo   straordinariamente   piccolo   e
    insignificante,  a  paragone  con  ciò  che stava accadendo tra la sua
    anima  e  quel  cielo  profondo  e  infinito  sul   quale   correvano,
    inseguendosi,  le nuvole. Gli era assolutamente indifferente chi fosse
    colui che era lì e che cosa egli dicesse, era soltanto contento per il
    fatto che degli uomini gli si  fossero  fermati  vicino  e  desiderava
    soltanto  che  lo  aiutassero  a  ritornare alla vita,  che gli pareva
    adesso tanto bella giacché soltanto adesso  la  capiva  in  modo  così
    diverso.  Raccolse  tutte  le  forze  che  gli restavano per muoversi,
    articolare un suono qualsiasi.  Agitò un poco una gamba  ed  emise  un
    gemito debole e doloroso che impietosì anche lui stesso.
    -  Oh,  è vivo!   -  esclamò Napoleone.   -  Sollevate da terra questo
    giovane, "ce jeune homme", e portatelo al posto di soccorso.
    Detto ciò,  Napoleone si allontanò,  movendo incontro  al  maresciallo
    Lannes che,  alzando il cappello,  sorridendo e congratulandosi per la
    vittoria, veniva verso l'imperatore.
    Il principe Andréj non ricordò null'altro, perse i sensi per l'intenso
    dolore provato mentre lo  adagiavano  sulla  barella,  per  le  scosse
    inevitabili  durante  il trasporto e per l'esame doloroso della ferita
    al posto di medicazione.  Rinvenne soltanto alla fine  della  giornata
    quando,  con altri ufficiali russi feriti e prigionieri, venne portato
    all'ospedale. Durante questo secondo trasporto si sentì meglio e fu in
    condizione di guardare attorno a sé e di parlare.
    Le prime parole che  udì,  riavendosi,  furono  quelle  dell'ufficiale
    francese di scorta che diceva in fretta:
    -  Fermatevi  qui.  L'imperatore  passerà  tra poco e gli farà piacere
    vedere questi prigionieri.
    - Oggi ce ne sono tanti, quasi tutto l'esercito russo è prigioniero...
    e può darsi che ormai si sia già annoiato di vederne  -    obiettò  un
    altro ufficiale.
    -  Be',  tuttavia...  Questo qui,  dicono,  comandava tutta la Guardia
    dell'imperatore Aleksàndr  -  osservò il primo che  aveva  parlato,  e
    indicò  un  ufficiale russo ferito nella bianca divisa della Guardia a
    cavallo.
    Bolkonskij riconobbe in lui il principe  Repnìn  (84)  che  incontrava
    spesso nei salotti di Pietroburgo.  Accanto giaceva un altro ufficiale
    ferito della Guardia a cavallo, un ragazzo di diciannove anni.
    Bonaparte, sopraggiunto al galoppo, fermò il cavallo.
    - Chi è il superiore in grado?  -  chiese,  alla vista dei prigionieri
    .
    Gli fu nominato il colonnello principe Repnìn.
    -  Voi  comandavate  la Guardia dell'imperatore Aleksàndr?   -  chiese
    Napoleone.
    - Comandavo solo uno squadrone  -  rispose Repnìn.
    - Il vostro reggimento ha compiuto con onore il proprio dovere.
    - La lode di un grande capitano è il premio migliore per un soldato  -
    rispose Repnìn.
    - E ve la faccio con piacere  -  disse Napoleone, e aggiunse:  - Chi è
    questo giovane accanto a voi?
    Il principe Repnìn fece il  nome  del  tenente  Suchtelen  (85).  Dopo
    averlo guardato, Napoleone disse sorridendo:
    -  "Il  est  venu bien jeune se frotter à nous" [86.  E' venuto troppo
    giovane a battersi con noi].
    - La giovinezza non impedisce di aver coraggio  -   mormorò  con  voce
    rotta Suchtelen.
    -  Magnifica  risposta!    -  esclamò Napoleone.   -  Giovanotto,  voi
    andrete lontano.
    Il principe Andréj, messo in prima fila davanti all'imperatore in quel
    trofeo  di  prigionieri,   non  poteva  sfuggire   all'attenzione   di
    Napoleone.
    Ricordandosi,  evidentemente,  di averlo visto sul campo di battaglia,
    si rivolse a lui,  usando quello  stesso  appellativo  di  giovanotto,
    "jeune  homme",  insieme  con  il  quale  Bolkonskij  gli  era rimasto
    impresso nella memoria.
    - "Et vous,  jeune homme?"  -  chiese volgendosi a lui.   -   Come  vi
    sentite,  "mon brave?" [87.  E voi,  giovanotto?  Come vi sentite, mio
    coraggioso?].
    Benché cinque minuti prima il principe Andréj fosse stato in grado  di
    poter  dire  alcune  parole ai soldati che l'avevano portato lì,  ora,
    fissando gli occhi di Napoleone,  taceva...  In quel momento tutti gli
    interessi  che preoccupavano Napoleone gli parevano così meschini e il
    suo eroe stesso con la sua piccola ambizione, con quella sua gioia per
    la vittoria,  così insignificante a confronto con quel profondo cielo,
    giusto e buono, da lui veduto e compreso, che non poté rispondergli.
    Tutto  ora  gli  sembrava  inutile  e  piccolo  di  fronte al severo e
    maestoso slancio del pensiero suscitato in lui  dalla  debolezza,  dal
    dolore  fisico,  dalla  perdita  di  sangue  e dall'attesa della morte
    vicina.  Guardando negli occhi Napoleone,  il principe Andréj  pensava
    alla  vanità  della  grandezza,  alla vanità della vita di cui nessuno
    poteva capire il significato,  alla vanità  ancora  più  grande  della
    morte di cui nessuno tra i vivi poteva intendere e spiegare il senso.
    L'imperatore,  senza  aspettare  la  risposta,  si voltò e,  mentre si
    allontanava, ordinò a un ufficiale superiore:
    - Si abbiano per questi signori le massime cure,  siano portati al mio
    bivacco.  Voglio che il mio dottor Larrey (88) esamini le loro ferite.
    Arrivederci, principe Repnìn!  -  e,  spronato il cavallo,  se ne andò
    al galoppo.
    Sul suo viso splendevano la soddisfazione di se stesso e la felicità.
    I soldati che avevano trasportato il principe Andréj e che gli avevano
    tolto  la piccola immagine d'oro che la principessina Màrija gli aveva
    messo al collo (89),  costatata la benevolenza  con  cui  l'imperatore
    aveva trattato il prigioniero, si affrettarono a restituirgliela.
    Il principe Andréj non vide chi gliela aveva rimessa né come, ma sopra
    l'uniforme,   sul  petto,  era  ricomparsa,  tutto  a  un  tratto,  la
    medaglietta appesa alla sottile catenina d'oro.
    "Come  sarebbe   bello",   pensò   il   principe   Andréj,   guardando
    quell'immagine che con tanta commozione e affetto la sorella gli aveva
    messo  al  collo,  "come  sarebbe  bello se tutto fosse così limpido e
    semplice come sembra alla principessina  Màrija!  Come  sarebbe  bello
    sapere  dov'è possibile cercare aiuto in questa vita e cosa ci aspetta
    quando essa  è  finita,  là  oltre  la  tomba!  Come  sarei  felice  e
    tranquillo se ora potessi dire: Signore, perdonami! Ma a chi lo direi?
    La  forza  indefinita,  incomprensibile,  inaccessibile alla quale non
    posso rivolgermi,  ma che neppure so esprimere a  parole,  è  il  gran
    Tutto o il Nulla?", diceva a se stesso. "Oppure è quel Dio cucito qui,
    in questo amuleto datomi dalla principessina Màrija? Nulla, nulla vi è
    di certo all'infuori della vanità di ciò che posso comprendere e della
    maestà di qualcosa di incomprensibile e di troppo grande!".
    Le   barelle   si  mossero.   Ogni  scossa  gli  procurava  un  dolore
    insopportabile;  la febbre era salita,  ed egli cominciava a delirare.
    Il  pensiero del padre,  della moglie,  della sorella,  del figlio che
    doveva  nascere,   della  tenerezza  provata  la  notte  prima   della
    battaglia, la figura del piccolo, insignificante Napoleone, e su tutto
    ciò  il  cielo profondo e infinito,  costituivano le visioni confuse e
    vaghe del suo delirio.
    Gli si affacciarono alla mente la vita tranquilla e la dolce  felicità
    familiare di Lissia-Gori.  E già godeva di quella felicità,  quando, a
    un tratto,  ecco comparire il piccolo Napoleone  con  il  suo  sguardo
    indifferente,  limitato  e  felice  della sventura altrui,  e allora i
    dubbi,  le sofferenze ritornavano,  e  soltanto  il  cielo  prometteva
    tranquillità   e  pace.   Verso  il  mattino  tutti  questi  sogni  si
    mescolarono e si confusero nel caos e  nelle  tenebre  del  delirio  e
    dell'incoscienza che, secondo il parere dello stesso Larrey, medico di
    Napoleone,  sarebbero  finiti  con  la  morte  piuttosto  che  con  la
    guarigione.
    - "C'est un sujet nerveux et bilieux"  -  disse Larrey,   -  "il  n'en
    réchappera  pas"  [90.  E'  un  soggetto nervoso e bilioso;  non se la
    caverà].
    Insieme con gli altri feriti  in  condizioni  disperate,  il  principe
    Andréj fu affidato alle cure degli abitanti del luogo.



    NOTE.

    N. 10. Diminutivo di Elena.
    N.  11.  Sergéj Kuzmic' Vjazmitinov (1749-1819). Generale di fanteria,
    fu vicepresidente del Consiglio di guerra dal 1802, poi ministro della
    guerra.  Dal 1805 al 1811 fu  governatore  di  Pietroburgo,  nel  1812
    ministro della polizia e, lo stesso anno, presidente del Consiglio dei
    ministri.
    N. 26. Era usanza che la donna baciasse il capo dell'uomo che le stava
    baciando la mano.
    N. 29. Sic.
    N.  42.  "Petits enfants, allez coucher, dormir". (Ragazzini, andate a
    letto a dormire).
    N.  43.  "Arnauti"  è  una  denominazione,  di  origine  turca,  della
    popolazione  albanese.  In  Russia  venivano  denominati "arnauti" gli
    albanesi d'origine  che  abitavano  nel  distretto  di  Izmail,  nella
    Bessarabia.
    N.  44.  Pëtr  Petrovic'  Dolgorukov (1771-1806).  Mandato in missione
    presso Napoleone prima della battaglia di Austerlitz,  convinto  della
    supremazia russa,  favorì il precipitare degli avvenimenti. Durante la
    battaglia di Austerlitz comandava la fanteria del corpo di Bagratiòn.
    N.   45.   Karl  Philipp  Schwarzenberg  (1771-1820)   feldmaresciallo
    austriaco,   comandante  degli  alleati  contro  Napoleone.   Tra  gli
    incarichi diplomatici che ebbe,  vi fu anche  quello  di  trattare  le
    nozze del Bonaparte con Maria Luisa Asburgo.
    N.  46.  Arkadij  Ivànovic' Markòv (1747-1827),  diplomatico russo che
    prestò servizio sotto  Caterina  Seconda,  Paolo  Primo  e  Alessandro
    Primo.  Negli  anni  1801-1803  fu ambasciatore a Parigi,  che dovette
    lasciare perché risultato sgradito a Napoleone.
    N.  47.  Adam Ciartoritzskij (1770-1861),  di origine polacca,  fu una
    figura  eminente  non  solo  del  mondo  russo,  ma  anche  di  quello
    internazionale europeo. Opera sua è la politica ostile a Napoleone del
    governo russo durante la quarta coalizione.  Dopo la pace  di  Tilsit,
    lasciò la Russia e si ritirò in Polonia, curandone gli interessi.
    N. 49. "Allez allez!" (Andate, andate!).
    N. 52. Jakov Vassìlevic' Villiers (1765-1854), barone russo di origini
    scozzesi,   medico   celebre.   Dal   1809   al   1838  fu  presidente
    dell'Accademia medico-chirurgica.
    N.  53.  Anne-Jean-Marie-René Savary  (1774-1833),  nominato  duca  di
    Rovigo dopo la battaglia di Friedland (1807).  Fu aiutante di campo di
    Napoleone in Egitto e a Marengo; divenuto colonnello della gendarmeria
    popolare assunse anche il ruolo di capo della  polizia  segreta.  Dopo
    aver  guidato  l'armata  spagnola,  succedette  a Fouché nel 1810 come
    responsabile del ministero della  polizia.  Durante  la  monarchia  di
    Luglio fu comandante in capo in Algeria. Redasse interessanti "Memorie
    per  servire  alla  storia dell'imperatore Napoleone",  pubblicate nel
    1828.
    N. 54. Com'è noto,  i Russi rifiutarono fino al 1919 di riconoscere la
    riforma  del  calendario stabilita da papa Gregorio Tredicesimo (1502-
    1585;  papa dal 1572) con la bolla "Inter gravissimas" del  1582.  Una
    delle  conseguenze più vistose della riforma gregoriana del calendario
    fu la soppressione  dei  giorni  5-14  ottobre  1582.  Alle  datazioni
    "ortodosse"  di  Tolstòj,   per  avere  la  datazione  del  calendario
    occidentale,  bisogna  aggiungere  perciò  12  giorni.  E  infatti  la
    battaglia di Austerlitz di cui si parla in queste pagine ebbe luogo il
    2 dicembre 1805.
    N. 55. Max Wimpfen (1770-1807), generale austriaco, aggregato nel 1805
    allo Stato maggiore di Kutuzòv.
    N.  56. Alexander F., conte di Langeron (1763-1831), dopo essere stato
    ufficiale regalista francese,  nel 1789 passò a servizio della Russia,
    per  la  quale  prese  parte  alle  guerre  contro  i  Turchi e contro
    Napoleone. A Odessa conobbe A. S. Puskin.
    N.   57.   Johann  Joseph,   principe  di  Liechtenstein  (1760-1836),
    feldmaresciallo austriaco. Diresse i negoziati che portarono alla pace
    di Presburgo (1805) e firmò per l'Austria il trattato di Schönbrunn.
    N.  58.  Friedrich Ludwig, principe di Hohenlohe (1746-1818), generale
    di origini prussiane, partecipò alle battaglie di Austerlitz e Jena.
    N. 59. Si tratta di Ignatij Jakovlevic' Przebyscevskij (n.  1775),  il
    quale  prese  parte alla battaglia di Austerlitz come comandante della
    terza colonna dell'esercito russo.  Fatto prigioniero,  al suo ritorno
    in  patria  venne  processato  e  degradato  a soldato semplice per la
    durata di  un  mese,  trascorso  il  quale  decise  di  ritirarsi  dal
    servizio.
    N.  61.  Michaìl  Andréevic'  Miloràdovic'' (1771-1825) partecipò alla
    guerra russo-turca e a tutte le campagne napoleoniche.  Fu governatore
    di  Pietroburgo  e  cadde per le ferite infertegli dai ribelli durante
    l'insurrezione decabrista.
    N.   62.   Alekséj  Andréevic'  Arakceev  (1769-1834),   generale   di
    artiglieria,  favorito di Alessandro Primo,  fu ministro della guerra.
    Noto per la sua durezza e la sua crudeltà.
    N.  72.  "Quandoque bonus dormitat Homerus!".  Qui,  e in pochi  altri
    casi,  il  Tolstòj  ha  una  disattenzione e descrive come "grigi" gli
    occhi dell'imperatore,  che descrive invece come "azzurri"  nel  corso
    della rivista (confronta capitolo 10) e altrove.
    N. 73. Pëter Michàilovic' Volkonskij (1776-1852), generale-aiutante di
    campo di Alessandro Primo. Si distinse nella battaglia di Austerlitz.
    N. 74. Pavel Aleksàndrovic' Stroganov (1774-1817), amico d'infanzia di
    Alessandro Primo e,  in seguito, suo aiutante di campo. Partecipò alla
    battaglia di Austerlitz,  fu a  Londra  con  incarichi  diplomatici  e
    infine si distinse a Borodinò.
    N.  76.  Fëdor  Petrovic'  Uvarov (1770-1824) protesse la ritirata dei
    Russi ad Austerlitz con la  cavalleria.  Combatté  anche  a  Borodinò.
    Partecipò a tutte le campagne contro Napoleone.
    N. 78. Misura pari a circa un ettaro.
    N.  79.  Kärl  Fëdorovic'  von  Toll (1777-1842),  traduttore in russo
    dell'ordine di operazioni di Weirother, che pervenne ai vari comandi a
    battaglia già iniziata.  Capo di Stato maggiore  nel  1830,  partecipò
    nello stesso anno alla repressione dell'insurrezione polacca.
    N.  84.  Nikolàj Grigorevic' Repnìn (1778-1833),  principe, generale e
    aiutante di campo.  Ferito al petto e alla testa ad Austerlitz,  venne
    fatto  prigioniero con soli 18 uomini del suo celebre quarto squadrone
    di cavalleria della Guardia.
    N.  85.  Pavel Petrovic'  Suchtelen  (1788-1833),  conte,  generale  e
    aiutante  di  campo.  Ad  Austerlitz  ricopriva  il grado di cornetta;
    ferito e fatto prigioniero, ritornò patria nel 1806.
    N.  88.  Dominique-Jean Larrey  (1766-1842),  barone,  pioniere  della
    chirurgia  francese  e  medico personale di Napoleone,  che accompagnò
    anche a Waterloo dove venne  ferito.  Lasciò  numerose  memorie  delle
    campagne  militari  a  cui  partecipò,  oltre  a diverse pubblicazioni
    scientifiche.
    N.  89.  Un'altra distrazione del Tolstòj!  Confronta nel capitolo  25
    della  Parte  prima  una  diversa descrizione della "piccola immagine"
    donata ad Andréj da sua sorella Màrija.





    Lev N. Tolstòj.
    GUERRA E PACE.


    LIBRO SECONDO.

    PARTE SECONDA.


    CAPITOLO 1.

    Dopo la spiegazione con la moglie, Pierre partì per Pietroburgo.  Alla
    stazione  di  posta  di  Torgëk,   sia  che  non  vi  fossero  cavalli
    disponibili,  sia che il mastro di  posta  non  gliene  volesse  dare,
    Pierre fu costretto ad attendere. Senza neppure spogliarsi, si distese
    sopra  un  divano  coperto  di  cuoio,  davanti  a una tavola rotonda,
    appoggiò sulla tavola i grossi piedi calzati di caldi stivali e rimase
    assorto nei propri pensieri.
    - Ordinate che vi si portino dentro le valigie?  Che vi si prepari  il
    letto o desiderate prendere il tè?  -  gli domandava il cameriere.
    Pierre  non  rispondeva  perché  non  udiva  e  non vedeva nulla.  Sin
    dall'ultima stazione di posta aveva continuato sempre a  pensare  allo
    stesso  argomento,  così  importante  per  lui  da non permettergli di
    prestar alcuna attenzione a ciò che gli avveniva attorno.  E non  solo
    gli  era  indifferente arrivare più presto o più tardi a Pietroburgo e
    di non aver in quella sosta forzata  un  posto  per  riposare;  ma,  a
    paragone dei pensieri che lo occupavano,  gli era persino indifferente
    trascorrere lì, in quella stazione, qualche ora o tutta la vita.
    Il mastro di posta,  sua  moglie,  il  cameriere,  una  contadina  che
    vendeva i ricami di Torgëk, erano entrati nella stanza per offrirgli i
    loro  servigi.  Pierre,  senza muoversi,  continuando a tenere i piedi
    sulla tavola, li aveva guardati attraverso gli occhiali,  senza capire
    che  cosa volessero né come potessero tutti vivere senza avere risolto
    i problemi che lo preoccupavano.  I problemi che lo assorbivano  erano
    sempre  gli stessi dal giorno in cui,  di ritorno da Sokòlniki dopo il
    duello, aveva trascorso la prima notte tormentosa e insonne;  ora poi,
    nell'isolamento  del  viaggio,  lo  dominavano  con  una  forza  tutta
    particolare.  Per quanto si sforzasse di  pensare  ad  altro,  tornava
    sempre  a  quegli stessi problemi,  che non sapeva risolvere e che non
    cessava di porsi. Era come se nella sua testa si fosse spanata la vite
    principale su cui poggiava tutta la sua esistenza.  La vite non andava
    più né dentro,  né fuori, ma girava a vuoto, senza far presa su nulla,
    sempre nello stesso foro, né egli riusciva a fermarla.
    Entrò il mastro di posta e pregò umilmente  sua  eccellenza  di  voler
    attendere due orette, dopo le quali avrebbe dato a sua eccellenza (gli
    costasse  qualsiasi  cosa!)  i cavalli del corriere.  Evidentemente il
    mastro di posta mentiva,  con l'unico scopo di guadagnare di più.  "E'
    un male o un bene?",  si domandava Pierre.  "Per me è un bene,  per un
    altro viaggiatore potrebbe essere  un  male  e  per  lui  è  una  cosa
    necessaria,  perché  non  ha  da  mangiare;  mi  ha  detto  che per un
    incidente simile una volta un ufficiale l'ha picchiato. Ma l'ufficiale
    l'ha picchiato perché aveva premura di arrivare,  mentre io ho sparato
    su  Dòlochov  perché  mi  ero  ritenuto  offeso.  Luigi  Sedicesimo fu
    decapitato perché giudicato  un  criminale,  e  un  anno  dopo  furono
    giustiziati  coloro  che lo avevano mandato a morte.  Che cosa è male?
    Che cosa è bene?  Che cosa si deve amare e che cosa  odiare?  Per  che
    cosa  bisogna vivere,  e io stesso cosa sono?  Che cos'è la vita,  che
    cos'è la morte?  Quale forza governa tutte le cose?",  chiedeva  a  se
    stesso. E a queste domande non trovava risposta o ne trovava una sola,
    illogica,  che  non  rispondeva  tuttavia  appieno  ad alcune di esse:
    "Morirai e sarà tutto finito.  Morirai e saprai tutto e  smetterai  di
    fare domande". Ma anche morire era una cosa terribile.
    La  venditrice  di ricami offriva con voce stridula la sua mercanzia e
    insisteva in modo particolare per un paio di  pantofole  di  pelle  di
    capra.  "Io  possiedo  centinaia  di  rubli  di cui non so cosa fare e
    costei,   appena  coperta  da  una   lacera   pelliccia,   mi   guarda
    timidamente",  pensò Pierre. "Ma a che servono i denari? Possono forse
    accrescere,  sia pure  di  un  capello,  la  felicità  e  la  serenità
    dell'anima?  C'è  forse  qualcosa  al mondo che possa rendere lei e me
    meno soggetti al male e alla morte?  La  morte,  che  metterà  fine  a
    tutto,  e che dovrà venire,  inevitabilmente,  oggi o domani,  in ogni
    caso tra un attimo a paragone dell'eternità!".  E Pierre riprendeva  a
    premere  su quella vite che non faceva presa su nulla e che continuava
    a girare a vuoto nello stesso punto.
    Il domestico gli portò un libro con le pagine tagliate  sino  a  metà:
    era  un  romanzo  epistolare  di  madame Souza (1),  ed egli si mise a
    leggere il racconto delle sofferenze e della  virtuosa  lotta  di  una
    certa Amélie de Mansfeld.  "E perché mai costei avrà lottato contro il
    suo seduttore,  se lo amava?",  si chiedeva Pierre.  "Dio  non  poteva
    farle concepire una passione che fosse contraria alla sua volontà.  La
    mia ex-moglie non ha lottato e forse ha avuto ragione. No, non è stato
    scoperto nulla.  Noi possiamo soltanto sapere che non sappiamo  nulla.
    Ed è questo il più alto grado della saggezza umana".
    Tutto,  dentro  e  attorno  a  lui,  gli  appariva confuso,  insensato
    disgustoso,  ma  anche  in  quel  disgusto  verso  tutto  ciò  che  lo
    circondava, Pierre trovava una specie di irritante piacere.
    -  Oso  pregare  vostra eccellenza di scomodarsi un tantino per questo
    signore  -    disse  il  mastro  di  posta  entrando  nella  stanza  e
    introducendovi   un  altro  viaggiatore,   costretto  come  Pierre  ad
    aspettare per mancanza di cavalli. Era costui un vecchietto tarchiato,
    ossuto, giallastro,  pieno di rughe,  con folte sopracciglia spioventi
    su due occhi scintillanti di un indefinito colore grigiastro.
    Pierre  tirò  giù  i piedi dal tavolo,  si alzò e andò a coricarsi sul
    letto che gli avevano preparato.  Di tanto in tanto guardava il  nuovo
    venuto che, con aria cupa e stanca, senza badare a Pierre si spogliava
    faticosamente  aiutato dal suo domestico.  Rimasto coperto soltanto da
    un pellicciotto logoro rivestito di nanchino  con  le  gambe  magre  e
    ossute,  calzate da stivali di feltro,  il nuovo venuto si sedette sul
    divano e, appoggiata alla spalliera la grossa testa dai capelli rasi e
    dalle tempie larghe,  si mise  a  guardare  Bezuchov.  Quello  sguardo
    severo,   intelligente  e  penetrante,  colpì  Pierre,  che  provò  il
    desiderio di attaccare discorso con  il  viaggiatore;  ma,  mentre  si
    accingeva  a  rivolgergli  la  parola  e a chiedergli una informazione
    sulla strada, il vecchio,  chiusi gli occhi e congiunte le scarne mani
    rugose,  a  un  dito delle quali portava un grosso anello di ferro con
    raffigurato un teschio, rimase immobile, riposando, oppure, come parve
    a Pierre, riflettendo con calma e profondità su chissà che cosa.
    Il servo del viaggiatore era anch'egli un vecchietto dal viso  rugoso,
    giallognolo,  senza  baffi né barba,  evidentemente non perché fossero
    stati rasati ma perché non gli erano mai cresciuti. Abile e premuroso,
    il vecchio  domestico  aprì  il  cesto  delle  provviste,  preparò  il
    necessario  per il tè e portò il samovàr che bolliva.  Quando tutto fu
    pronto,  il viaggiatore aprì gli occhi,  si  avvicinò  al  tavolo,  si
    riempì di tè un bicchiere, ne riempì un altro per il servitore imberbe
    e  glielo porse.  Pierre cominciò a sentire una certa inquietudine e a
    provare il desiderio,  anzi la necessità di attaccare discorso con  il
    viaggiatore.
    Il  servo  riportò  indietro  il  proprio  bicchiere  vuoto capovolto,
    tenendo ancora in bocca un pezzetto di zucchero,  e chiese al  padrone
    se non gli occorresse altro.
    -  Niente altro.  Dammi il libro  -  rispose il vecchio.  Il domestico
    gli diede un libro che  a  Pierre  parve  essere  di  preghiere  e  il
    viaggiatore si immerse nella lettura.  Pierre lo guardava.  Tutto a un
    tratto,  quello posò il libro e,  dopo aver  posto  un  segno  tra  le
    pagine,  lo chiuse e,  chiudendo di nuovo gli occhi, appoggiò la testa
    alla spalliera del divano e  riprese  l'immobilità  di  prima.  Pierre
    continuava  a guardarlo e,  prima che avesse avuto il tempo di voltare
    la testa dall'altra parte, il vecchio riaprì gli occhi e fissò in viso
    a Pierre uno sguardo risoluto e severo.
    Pierre si sentì turbato;  avrebbe voluto evitare quello sguardo,  ma i
    lucidi occhi senili esercitavano su di lui un fascino invincibile.


    CAPITOLO 2.

    - Ho il piacere,  se non mi inganno,  di parlare con il conte Bezuchov
    -  disse il vecchio viaggiatore, lentamente e a voce alta.
    Pierre,  in  silenzio,  guardava  interrogativamente,  attraverso  gli
    occhiali, il suo interlocutore.
    -  Ho  sentito  parlare  di  voi  e  della  sventura che vi ha colpito
    proseguì il vecchio,  accentuando le ultime  parole  come  se  volesse
    dire:  "Sì,  sventura;  in qualsiasi modo voi la chiamiate,  io so che
    quanto vi è accaduto a Mosca è stata  una  vera  sventura".    -    Vi
    compiango con tutto il cuore, caro signore!
    Pierre arrossì e, buttando giù in fretta le gambe dal divano, si chinò
    verso il vecchio, con un sorriso timido e forzato.
    - Non ho accennato a questo per semplice curiosità, signor mio, ma per
    cause  più  gravi.    -   Tacque per un momento,  senza distogliere lo
    sguardo da Pierre e si spostò sul divano,  invitando con quel gesto il
    giovane  a  sedersi accanto a lui.  Benché adesso la conversazione con
    quel vecchio non lo seducesse affatto, tuttavia Pierre,  suo malgrado,
    obbedì e andò a sederglisi accanto.
    -  Voi  siete infelice,  signor mio  -  proseguì il viaggiatore.   Voi
    siete giovane, io sono vecchio e vorrei aiutarvi, nei limiti delle mie
    forze.
    - Ah, sì!   -  rispose Pierre,  sforzandosi di sorridere.   -  Vi sono
    gratissimo... Voi di dove venite?
    Il viso del viaggiatore non era affettuoso, anzi freddo e severo, però
    nonostante  questo  le  parole  e  la  fisionomia del nuovo conoscente
    esercitavano su Pierre un fascino irresistibile.
    - Ma se  -  rispose il vecchio  -  per qualsiasi motivo non vi facesse
    piacere parlare con me, ditemelo francamente,  signor mio.   -  E a un
    tratto ebbe un sorriso inatteso, affettuosamente paterno.
    -  No!  Anzi,  sono  molto  contento  di  fare la vostra conoscenza  -
    rispose Pierre e,  guardando ancora una  volta  le  mani  del  vecchio
    viaggiatore,  osservò  più  da  vicino  l'anello.  Ci vide il teschio,
    simbolo della massoneria.
    - Permettetemi una domanda  -  disse.  -  Siete massone?
    - Sì, appartengo alla confraternita dei liberi frammassoni (2)-rispose
    il viaggiatore,  fissando sempre più profondamente Pierre negli occhi.
    -  E da parte mia e dei miei compagni vi tendo una mano fraterna.
    - Temo  -  disse Pierre, sorridendo ed esitando tra la fiducia che gli
    ispirava  la persona del vecchio e l'abitudine di deridere le credenze
    massoniche  -   temo  che  le  mie  idee  siano  molto  lontane  dalla
    comprensione delle vostre.  Temo,  come posso dire? che il mio modo di
    concepire l'intera creazione sia così opposto  al  vostro  da  rendere
    impossibile capirci a vicenda.
    -  Conosco  il  vostro  modo di pensare,   -  replicò il massone  -  e
    quelle vostre opinioni di cui parlate e che vi  sembrano  il  prodotto
    del vostro lavoro intellettuale,  sono le opinioni della maggior parte
    degli uomini,  il frutto  uniforme  dell'orgoglio,  della  pigrizia  e
    dell'ignoranza.  Scusatemi,  signor  mio,  ma  se  io  non  le  avessi
    conosciute non vi avrei parlato. Il vostro modo di parlare è un triste
    errore.
    - Allo stesso modo io potrei supporre che siate in errore voi! obiettò
    Pierre, con un debole sorriso.
    - Non oserei mai dire di conoscere la verità  -  replicò  il  massone,
    il quale,  con la sua decisa e ferma precisione di linguaggio, stupiva
    sempre di più Pierre.   -  Nessuno può giungere alla verità  da  solo;
    unicamente mettendo pietra su pietra,  con la partecipazione di tutti,
    per milioni di generazioni, dal padre Adamo sino ai nostri giorni,  si
    erige  il  tempio  che  deve  essere la degna dimora dell'Altissimo  -
    disse il massone, e chiuse gli occhi.
    - Devo confessarvi che non credo...  non credo in Dio  -    mormorò  a
    fatica e con rammarico Pierre,  ma sentendo la necessità di dire tutta
    la verità.
    Il massone lo guardò attentamente e sorrise come potrebbe sorridere un
    riccone che possedesse molti milioni a un poveretto che gli dicesse di
    non possedere,  lui povero,  i cinque rubli che gli  basterebbero  per
    essere felice.
    -  Lo  so,  signor mio,  voi non lo conoscete,  non potete conoscerlo-
    rispose il massone.   -  Non lo conoscete,  ed è per questo che  siete
    infelice.
    - Sì, sì, sono infelice,  -  replicò Pierre  -  ma che ci posso fare?
    -  Voi  non  lo  conoscete,  signor mio,  e perciò siete profondamente
    infelice. Voi non lo conoscete,  ed Egli è qui,  è in me,  è nelle mie
    parole.  Egli  è  in  te,  e  persino  nelle parole sacrileghe che hai
    pronunziato poc'anzi  -    concluse  il  massone  con  voce  severa  e
    tremante.
    Poi tacque e sospirò, sforzandosi visibilmente di calmarsi.
    -  Se  Egli non esistesse,   -  proseguì poi con dolcezza  -  voi e io
    non parleremmo ora di lui,  signor mio.  Di che cosa,  di chi  abbiamo
    parlato?  Chi  hai  tu  negato?    -    chiese a un tratto con solenne
    severità e con tono autorevole.   -   Chi  lo  ha  inventato,  se  non
    esiste? Perché è sorta in te la supposizione che esista un essere così
    incomprensibile? Perché tu e tutto il mondo avete supposto l'esistenza
    di un Essere inaccessibile, onnipotente, eterno e infinito in tutte le
    sue qualità?  -  Si interruppe e tacque a lungo.
    Pierre non poteva né voleva interrompere quel silenzio.
    -  Egli  esiste;  ma  è difficile capirlo  -  riprese il massone senza
    guardare Pierre,  ma fissando davanti a sé e sfogliando le pagine  del
    libro  con  le vecchie mani rugose che,  per l'interna agitazione,  si
    movevano nervosamente.   -  Se tu mettessi in dubbio l'esistenza di un
    uomo,  io prenderei per mano quest'uomo, lo condurrei in casa tua e te
    lo farei vedere. Ma come posso io, semplice creatura mortale, mostrare
    tutta l'eternità,  l'onnipotenza e la grazia di lui a chi è cieco o  a
    chi chiude gli occhi per non vederlo, per non capirlo e per non vedere
    e  non  capire nel tempo stesso tutta la propria viltà e colpevolezza?
    -  Egli tacque ancora.   -  Chi sei?  Che cosa sei?  Ti  credi  saggio
    perché  hai  potuto pronunziare quelle sacrileghe parole,   -  riprese
    con un cupo e sprezzante sorriso    -    ma  sei  più  sciocco  e  più
    insensato di un bimbetto il quale, nel trastullarsi con le parti di un
    orologio abilmente costruito, osasse dire di non credere all'esistenza
    dell'artefice  che l'ha fatto solo perché non capisce il significato e
    lo scopo dell'orologio.  Sì,  è difficile  conoscerlo.  Per  secoli  e
    secoli,  da Adamo sino ai giorni nostri,  ci affanniamo per giungere a
    questa  comprensione  e  siamo  ancora   infinitamente   lontani   dal
    raggiungere  la  meta,  ma nella nostra incapacità di comprenderlo non
    dobbiamo vedere altro che la nostra debolezza e la sua grandezza...
    Pierre ascoltava il massone con il cuore che gli veniva  meno,  e  con
    gli   occhi   luccicanti   lo  fissava  senza  osare  interromperlo  o
    interrogarlo,  e con tutta l'anima credeva a ciò che gli  diceva  quel
    vecchio sconosciuto. Credeva alle sensate argomentazioni contenute nel
    discorso  del  massone  o credeva,  come un bambino,  alle intonazioni
    della convinzione  e  del  fervore  con  cui  quelle  parole  venivano
    pronunziate?   Credeva  al  tremito  della  voce  che  a  volte  quasi
    interrompeva le parole del massone,  o a quei luminosi  occhi  senili,
    invecchiati in quell'unica fede,  o a quella calma, a quella fermezza,
    a quella consapevolezza della  propria  missione  che  splendevano  in
    tutto   l'essere   di  quell'uomo  e  che  colpivano  Pierre  in  modo
    particolare in quanto le paragonava alla propria apatia morale e  alla
    propria  disperazione?  Certo si è che egli desiderava ardentemente di
    credere,  e credeva,  e provava una gioiosa sensazione di  quiete,  di
    rinnovamento, di ritorno alla vita.
    -  Non è con l'intelletto che lo possiamo comprendere,  ma con la vita
    -  concluse il vecchio.
    - Io non capisco  -  rispose Pierre,  sentendo con timore  sorgere  il
    dubbio  dentro  di  sé.  Temeva la fragilità e la poca chiarezza delle
    disposizioni del suo interlocutore, temeva di non potergli credere.  -
    Non capisco  -  disse  -  come mai la mente umana non sia in grado  di
    giungere alla conoscenza di cui voi parlate.
    Il massone ebbe di nuovo quel suo sorriso dolcemente paterno.
    -  La  somma  sapienza  e  verità  è  come un liquido purissimo di cui
    vorremmo essere permeati  -  disse.   -  Posso io forse raccogliere un
    liquido purissimo in un sudicio vaso e giudicarne la purezza? Soltanto
    purificando  il  mio intimo essere mi è concesso di ridurre a un certo
    grado di purezza la linfa che vi ho accolto.
    - Sì, sì, è così  -  esclamò Pierre con gioia.
    - La somma sapienza non è basata soltanto sulla ragione,  non è basata
    sulle scienze del mondo quali la fisica,  la storia,  la chimica e via
    dicendo, nelle quali si dissocia la conoscenza intellettuale. La somma
    sapienza è una.  La somma sapienza non ha  che  un'unica  scienza,  la
    scienza  universale,  la  scienza  che  spiega tutta la creazione e il
    posto che in essa occupa l'uomo.  Per accogliere in noi questa scienza
    è necessario purificare e rinnovare il nostro io interiore e pertanto,
    prima  di sapere,  bisogna credere e perfezionarsi.  E per raggiungere
    tali mete,  è posta nell'anima nostra una luce divina  che  si  chiama
    coscienza.
    - Sì, sì  -  confermò Pierre.
    -  Considera  con  gli  occhi  dello spirito il tuo essere interiore e
    domandati se sei contento di te stesso.  Che cosa hai raggiunto con la
    sola  guida dell'intelletto?  Che cosa sei?  Voi siete giovane,  siete
    ricco, siete intelligente e istruito, signor mio. Che cosa avete fatto
    di tutti questi beni che vi furono donati?  Siete contento  di  voi  e
    della vostra vita?
    - No, odio la mia vita  -  rispose Pierre, aggrottandosi.
    - La odii? Cambiala, allora. Cerca di purificarti e, a mano a mano che
    ti avvicinerai alla purificazione, conoscerai la sapienza. Considerate
    la vostra vita, signor mio! Come l'avete trascorsa? Nelle orge e nella
    depravazione,  ricevendo  tutto  dalla  società e non dandole nulla in
    cambio.  Avete avuto la ricchezza: come l'avete  impiegata?  Che  cosa
    avete  fatto per il vostro prossimo?  Avete qualche volta pensato alle
    decine di migliaia dei vostri servi?  Li avete aiutati materialmente e
    moralmente? No. Avete approfittato del loro faticoso lavoro per vivere
    una vita dissoluta.  Ecco quello che avete fatto! Avete scelto un modo
    di vivere  per  cui  vi  fosse  possibile  rendervi  utile  al  vostro
    prossimo?  No. Avete invece trascorso la vostra vita nell'ozio. Poi vi
    siete sposato,  signor mio: vi siete assunto la responsabilità di  far
    da  guida  a  una giovane donna,  e che cosa avete fatto?  Non l'avete
    aiutata, signor mio, a trovare la via della verità, ma l'avete gettata
    nell'abisso della menzogna e dell'infelicità.  Un uomo vi ha offeso  e
    voi  lo  avete  colpito  e  dite che non conoscete Dio e che odiate la
    vostra vita. Non c'è da meravigliarsene, signor mio.
    Dopo queste parole il massone,  come se fosse stanco per aver fatto un
    così lungo discorso,  si appoggiò di nuovo alla spalliera del divano e
    chiuse gli occhi. Pierre guardava quel volto senile, severo, immobile,
    che pareva morto,  e moveva le labbra.  Avrebbe voluto  dire:  "Sì,  è
    vero,  ho condotto una vita abietta oziosa,  depravata".  Ma non osava
    rompere il silenzio.
    Il massone ebbe un colpo di tosse  rauca,  da  vecchio,  e  chiamò  il
    servo.
    - E i cavalli, dunque?  -  chiese, senza guardare Pierre.
    -  Sono  arrivati  quelli a nolo  -  rispose il servo.   -  Non volete
    riposarvi?
    - No, ordina di attaccare.
    "Possibile che egli parta e mi lasci solo senza avere  detto  tutto  e
    senza  promettermi un aiuto?",  pensò Pierre,  alzandosi da sedere;  a
    capo basso e guardando  di  tanto  in  tanto  il  massone  si  mise  a
    camminare su e giù per la stanza.  "Sì, non ci pensavo, ma ho condotto
    realmente una vita spregevole e depravata;  non l'amavo,  però,  né la
    volevo",  pensava  Pierre  "ma  quest'uomo  conosce  la  verità e,  se
    volesse,  potrebbe rivelarmela".  Avrebbe voluto dire tutto questo  al
    vecchio massone,  ma non osava.  Il viaggiatore,  intanto,  dopo avere
    riposto rapidamente le sue cose,  con  le  vecchie  mani  esperte,  si
    abbottonò il pellicciotto. Quando fu pronto, si volse a Bezuchov e con
    un tono indifferente e cortese, gli domandò:
    - Dove andate, ora, signor mio ?
    - Io? A Pietroburgo  -  rispose Pierre con voce infantile ed esitante.
    -   Vi ringrazio.  Sono d'accordo con voi in tutto.  Non crediate però
    che io sia stato tanto malvagio.  Con tutta l'anima ho  desiderato  di
    essere  quale  voi  vorreste  che fossi;  ma non ho mai trovato chi mi
    aiutasse... Del resto, in primo luogo, la colpa è mia.  Aiutatemi voi,
    istruitemi voi, e forse diventerò...
    Pierre  non poté continuare: tirò su con il naso e si voltò dall'altra
    parte.
    Il massone tacque a lungo, riflettendo.
    - L'aiuto viene soltanto da Dio,   -  disse  -  ma quel tanto di aiuto
    che  è  nella  possibilità  del  nostro Ordine di dare,  vi sarà dato,
    signor mio. Quando sarete a Pietroburgo,  consegnerete questo al conte
    Villarski.    -    (Tirò fuori il portafoglio e su un grosso foglio di
    carta piegato in quattro scrisse alcune parole).   -  Permettetemi  di
    darvi  un  consiglio.  Quando sarete nella capitale,  vivete un po' di
    tempo  nell'isolamento,  studiando  profondamente  voi  stesso  e  non
    rimettetevi  sulla strada di prima...  Vi auguro buon viaggio,  signor
    mio,   -  concluse,  avendo notato che il suo servo era entrato  nella
    stanza  -  e buona fortuna...
    Quel  viaggiatore,  come Pierre venne a sapere dal registro del mastro
    di posta,  era Ossìp  Alekséevic'  Bazdeev  (3),  uno  dei  massoni  e
    martinisti (4) più noti sin dal tempo di Nòvikov (5).
    Per  un  bel  pezzo,  dopo  che  egli era partito,  Pierre,  invece di
    coricarsi e di chiedere i cavalli,  passeggiò  a  lungo  nella  camera
    della  stazione di posta,  riflettendo sul proprio dissoluto passato e
    immaginando, con l'entusiasmo di un rinnovamento,  un avvenire felice,
    irreprensibile e virtuoso che ora gli appariva facilissimo.  Era stato
    vizioso,  così  gli  pareva,  soltanto  perché  aveva  per  puro  caso
    dimenticato quanto fosse bello l'essere virtuoso.  Nella sua anima non
    rimaneva  alcuna  traccia  degli  antichi  dubbi.   Ora  egli  credeva
    fortemente  nella possibilità della fratellanza tra gli uomini,  uniti
    tra loro con lo scopo di sorreggersi a vicenda sulla via della  virtù;
    così appunto si raffigurava la massoneria.


    CAPITOLO 3.

    Giunto a Pietroburgo,  Pierre non informò nessuno del suo ritorno, non
    si fece vedere da nessuna parte  e  trascorse  intere  giornate  nella
    lettura  di  Tommaso da Kempis (6),  libro che gli era stato procurato
    non sapeva  da  chi.  Leggendo  quelle  pagine  Pierre  capiva  sempre
    soltanto  una  cosa:  capiva  la  gioia,  per lui del tutto nuova,  di
    credere nella possibilità di raggiungere la perfezione,  e quell'amore
    tra gli uomini, fraterno e attivo, che gli era stato rivelato da Ossìp
    Alekséevic'.  Una  settimana  dopo  il  suo  arrivo,  il giovane conte
    polacco Villarski che Pierre aveva conosciuto superficialmente, quando
    frequentava la società pietroburghese,  entrò una sera in  camera  sua
    con  quell'aria  ufficiale e solenne con la quale si era presentato il
    padrino di Dòlochov e,  chiusa la porta alle sue spalle e  accertatosi
    che  nella  stanza  non  c'era nessuno all'infuori di Pierre,  prese a
    parlare.
    - Sono venuto da voi,  conte,  con un incarico e una proposta  -   gli
    disse  senza  neppure  sedersi.    -   Un personaggio altolocato della
    nostra società ha insistito perché  voi  siate  accolto  nella  nostra
    fratellanza  prima  dei  termini  usuali  e mi ha proposto di offrirmi
    garante per voi.  Io considero un sacro dovere  la  realizzazione  del
    desiderio di quella persona.  Volete voi entrare, con la mia garanzia,
    nella società dei liberi frammassoni?
    Il tono freddo e severo di quell'uomo,  che Pierre aveva quasi  sempre
    veduto alle feste di ballo,  sorridente e cortese,  in compagnia delle
    signore più brillanti della città, colpì profondamente Pierre.
    - Sì,  -  rispose  -  lo desidero.
    Villarski chinò la testa.
    - Ancora una domanda,  conte,  alla quale vi prego di  rispondere  con
    assoluta  franchezza,  non già come futuro massone ma come uomo onesto
    ("galant homme"): avete ripudiato le vostre convinzioni di  un  tempo,
    credete in Dio?
    Pierre rimase sovrappensiero.
    - Sì... sì..., credo in Dio  -  rispose.
    -  In  tal  caso...    -    riprese  a  dire  Villarski,  ma Pierre lo
    interruppe.
    - Sì, credo in Dio  -  ripeté ancora una volta.
    - In tal caso,  possiamo andare  -   disse  Villarski.    -    La  mia
    carrozza è a vostra disposizione, conte.
    Durante  il  tragitto Villarski non disse una parola.  Alle domande di
    Pierre su cosa dovesse  fare  e  come  dovesse  rispondere,  Villarski
    rispose  soltanto che altri fratelli,  più degni di lui,  lo avrebbero
    sottoposto a certe prove e che egli non avrebbe dovuto far  altro  che
    rispondere la verità.
    Varcato  il  portone  del  grande  palazzo dove aveva sede la Loggia e
    salita una scala buia,  entrarono in una piccola anticamera illuminata
    dove,   senza   l'aiuto   dei   servi,   si   tolsero   la  pelliccia.
    Dall'anticamera passarono in un'altra stanza.  Sulla soglia apparve un
    uomo  in  uno  strano  costume.  Villarski,  movendogli incontro,  gli
    mormorò alcune parole in francese e si avvicinò a un  piccolo  armadio
    nel  quale  Pierre scorse dei vestiti quali non aveva mai veduto prima
    di allora. Tolto dall'armadio un fazzoletto,  Villarski coprì con esso
    gli  occhi  di  Pierre  e,  annodandoglielo  sulla  nuca,  gli strinse
    insieme,  dolorosamente,  i capelli.  Poi lo attirò a sé,  lo baciò e,
    presolo per mano,  lo condusse avanti.  I capelli,  presi nel nodo gli
    dolevano e Pierre, facendo smorfie per il male che provava,  sorrideva
    come  se si vergognasse di qualche cosa.  La sua enorme persona con le
    braccia penzoloni, con il viso contratto e insieme sorridente, seguiva
    Villarski con andatura timida e incerta.
    Dopo aver percorso una diecina di passi, Villarski si fermò.
    - Qualsiasi cosa vi accada,   -  disse   -    dovete  sopportarlo  con
    coraggio, se siete fermamente deciso a far parte della nostra società.
    -    (Pierre  rispose  con  un  cenno  affermativo  del capo).  Quando
    sentirete un colpo all'uscio,  dovrete togliervi la benda dagli  occhi
    -  aggiunse Villarski;   -  vi auguro coraggio e fortuna!- E,  stretta
    la mano a Pierre, uscì dalla stanza.
    Rimasto solo, Pierre continuò a sorridere. Sollevò un paio di volte le
    spalle,  portò la mano al fazzoletto come se volesse  toglierselo,  ma
    poi  l'abbassò.  I  cinque  minuti  che  egli  trascorse con gli occhi
    bendati gli parvero lunghi come un'ora.  Sentiva le mani  intorpidite,
    le gambe vacillanti;  aveva l'impressione di essere stanco. Provava le
    più complesse e svariate sensazioni.  Aveva paura di ciò che gli stava
    accadendo e ancor più paura di dimostrare la sua paura. Era curioso di
    sapere  che  cosa  gli  sarebbe  successo,  che cosa gli sarebbe stato
    rivelato ma,  soprattutto,  provava una gran gioia nel pensare che era
    finalmente  giunto  per  lui  il momento in cui si sarebbe incamminato
    sulla via di quella rigenerazione, di quella vita attivamente virtuosa
    che sognava dal giorno in cui aveva conosciuto Ossìp Alekséevic'.
    Forti colpi furono battuti all'uscio.  Pierre si tolse la benda  e  si
    guardò  attorno.  La  stanza  era immersa nel buio: solo in un angolo,
    entro qualcosa di bianco, ardeva una lampada. Pierre si accostò e vide
    che la lampada era appoggiata su una tavola nera sulla quale posava un
    libro aperto.  Il libro era il Vangelo.  La  cosa  bianca,  entro  cui
    ardeva la lampada,  era un teschio umano con i suoi buchi e con i suoi
    denti.  Dopo aver letto le prime parole del Vangelo: "In principio era
    il  Verbo  e  il  Verbo  era Dio",  Pierre fece il giro della tavola e
    scorse una gran cassa aperta che conteneva qualcosa di indistinto. Era
    una bara,  colma di ossa.  Ciò che vedeva non lo meravigliava affatto.
    Giacché   sperava   di   iniziare   una   vita   completamente  nuova,
    completamente diversa  dall'antica,  egli  si  attendeva  qualcosa  di
    eccezionale,  più eccezionale ancora di quello che vedeva. Il teschio,
    la bara,  il Vangelo erano  tutte  cose  che  gli  pareva  di  essersi
    aspettate,  e  aspettava  qualcosa  di  più.  Sforzandosi di suscitare
    dentro di sé un senso di stupore, si guardava attorno. "Dio, la morte,
    l'amore,  la fratellanza",  diceva a se stesso,  collegando  a  queste
    parole immagini confuse ma gioiose. La porta si aprì: qualcuno entrò.
    A quella debole luce, cui Pierre del resto aveva già avuto il tempo di
    abituarsi,  vide  entrare  un  uomo  di  bassa statura.  Naturalmente,
    passando dalla luce al buio, quell'uomo si fermò; poi,  a passi cauti,
    avanzò verso la tavola e vi appoggiò sopra le piccole mani, coperte da
    guanti di pelle.
    Il  piccolo  uomo  indossava  un  grembiale  di cuoio bianco,  che gli
    copriva il petto e parte delle  gambe;  attorno  al  collo  aveva  una
    specie  di  collana  dalla quale usciva un alto "jabot" bianco che gli
    incorniciava il viso lungo, illuminato dal basso.
    - Perché siete venuto  qui?    -    domandò  colui  che  era  entrato,
    rivolgendosi  dalla  parte da cui giungeva il fruscio fatto da Pierre.
    -  Perché voi, che non credete nella verità della luce e non vedete la
    luce siete venuto qui?  Che  cosa  volete  da  noi?  Sapienza,  virtù,
    istruzione?
    Nel   momento  in  cui  l'uscio  si  era  aperto  ed  era  entrato  lo
    sconosciuto,  Pierre aveva provato un senso di  paura  e  di  profondo
    rispetto,  simile a quello che provava, quando era bambino, durante la
    confessione: si sentiva solo con un uomo, a lui assolutamente estraneo
    secondo le convinzioni del vivere,  a lui fratello secondo i  princìpi
    della fratellanza tra gli uomini. Pierre, con il cuore che gli batteva
    con  tanta violenza da mozzargli il fiato,  si mosse verso il "retore"
    (così veniva chiamato in massoneria il socio che aveva  l'incarico  di
    preparare   il   "cercatore"   per   l'ammissione   alla  società)  e,
    avvicinatosi  di  più,  riconobbe  in  lui  un  conoscente,  un  certo
    Smoljàninov, ma lo offendeva il pensiero che colui che era entrato era
    persona  a  lui  nota.  Quell'uomo  doveva  esser  per lui soltanto un
    fratello e un educatore di virtù.  Per un pezzo Pierre non fu in grado
    di  dire  una  parola,  cosicché  il  retore  dovette  ripetere la sua
    domanda.
    - Sì...  io...  io desidero rinnovare la mia vita  -   rispose  infine
    Pierre, a fatica.
    - Bene  -  disse Smoljàninov,  e subito proseguì:  -  Avete conoscenza
    dei  mezzi  con  i  quali  il  nostro  sacro  Ordine  può  aiutarvi  a
    raggiungere  il  vostro scopo?   -  disse il retore in fretta,  ma con
    calma.
    - Io... spero... in una guida... in un aiuto... per rinnovarmi rispose
    Pierre con la voce tremante e stentando a trovare le parole,  forse  a
    causa  dell'emozione  e  della  mancanza di abitudine di esprimersi in
    russo su argomenti astratti.
    - Che opinione avete della frammassoneria?
    - Io suppongo  che  la  frammassoneria  consista  nella  fraternità  e
    nell'eguaglianza  degli  uomini con scopi virtuosi  -  rispose Pierre,
    vergognandosi,  a mano a mano che parlava,  della insufficienza  delle
    proprie parole rispetto alla solennità dei momento.  -  Io suppongo...
    - Bene  -  dichiarò in fretta il retore,  evidentemente soddisfatto in
    pieno della risposta.   -  Avete cercato nella religione i  mezzi  per
    raggiungere la vostra meta?
    - No, la ritenevo falsa e non la seguivo  -  disse Pierre, ma con voce
    così  sommessa  che  il retore non udì la sue parole e gli domandò che
    cosa avesse detto.  -  Ero ateo  -  rispose Pierre.
    -  Voi  cercate  la  verità  per  vivere  secondo  le  sue  leggi;  di
    conseguenza  cercate  la sapienza e la virtù,  nevvero?   -  chiese il
    retore dopo una breve pausa.
    - Sì, sì  -  confermò Pierre.
    Il retore tossì, incrociò sul petto le mani coperte dai guanti e prese
    a dire:
    - Ora devo rivelarvi lo scopo  principale  del  nostro  Ordine  e,  se
    questo scopo coincide col vostro, allora vi sarà utile entrare a farvi
    parte.  Il  primo  e più importante suo scopo e insieme la base su cui
    esso si fonda,  base che nessuna forza al mondo può rovesciare,  è  la
    conservazione  e  la  trasmissione  ai  posteri  di un importantissimo
    mistero... giunto a noi dai più remoti secoli, anzi dal primo uomo: da
    questo mistero dipende forse la storia del  genere  umano.  Ma  poiché
    questo  mistero  è  di  tale  natura  che  nessuno  lo può conoscere e
    giovarsene se non è preparato da una lunga e diligente preparazione di
    se stesso,  non a tutti è concesso di conoscerlo in breve  tempo.  Noi
    abbiamo  quindi  un  secondo scopo che consiste nel preparare i membri
    dell'Ordine a correggere,  per quanto è possibile,  i  loro  cuori,  a
    purificare e a illuminare il loro intelletto con quei mezzi,  rivelati
    dalla tradizione,  con cui gli uomini si sono affaticati nella ricerca
    di  quel mistero,  e nel renderli capaci di intenderlo.  Purificando e
    indirizzando verso la giusta via i nostri confratelli,  ci  sforziamo,
    in terzo luogo, di emendare il genere umano, offrendogli l'esempio dei
    nostri adepti, esempio di pietà e di virtù, e così con tutte le nostre
    forze cerchiamo di combattere il male che domina nel mondo. Riflettete
    a  quanto  vi  ho  detto:  tra poco tornerò da voi.   -  E dopo queste
    parole, uscì dalla stanza.
    - Combattere il male che domina  nel  mondo...    -    ripeté  Pierre,
    immaginando  già  la  sua futura attività in questo campo.  Immaginava
    anche altri uomini simili a lui quale era due  settimane  addietro  e,
    mentalmente,   rivolgeva  loro  un  discorso  educativo  e  didattico.
    Immaginava uomini viziosi e infelici ai quali egli veniva in aiuto con
    le parole e con le azioni; immaginava gli oppressori ai quali riusciva
    a sottrarre le vittime.  Dei tre scopi cui aveva accennato il  retore,
    l'ultimo,  l'emendamento  del  genere  umano,  pareva  a Pierre il più
    congeniale al suo spirito. L'importante mistero di cui il retore aveva
    parlato,  per quanto eccitasse la  sua  curiosità,  non  gli  appariva
    essenziale;  il secondo scopo,  la purificazione e la correzione di se
    stesso lo interessava poco,  giacché in quel momento si  sentiva,  con
    piacere,  già  completamente emendato dei suoi vizi di un tempo e teso
    unicamente verso il bene.
    Dopo mezz'ora il retore riapparve per comunicare al neofita  le  sette
    virtù  che corrispondevano ai sette gradini del tempio di Salomone che
    ogni massone doveva coltivare in sé.
    Le sette virtù erano:
    1) "La discrezione", ossia la conservazione del segreto dell'Ordine.
    2) "L'obbedienza" ai superiori dell'Ordine.
    3) "La severità" dei costumi.
    4) "L'amore" verso il prossimo.
    5) "Il coraggio".
    6) "La generosità".
    7) "L'amore della morte".
    - Cercate  -  disse il retore  -    con  frequenti  meditazioni  sulla
    morte  di  giungere  al  punto  che  essa  non  vi appaia più come una
    terribile nemica,  ma come  una  amica...  capace  di  liberare  dalle
    miserie  di  questa  vita  l'anima  che ha sofferto per raggiungere la
    virtù, per condurla là dove essa troverà la ricompensa e la pace.
    "Sì, dev'essere così", pensò Pierre, quando il retore, dopo aver detto
    queste parole, uscì di nuovo dalla stanza lasciandolo solo a meditare.
    "Dev'essere così, ma io sono ancora tanto debole da amare la vita,  il
    cui vero significato incomincia appena ora a rivelarmisi". Ma le altre
    cinque  virtù  che  Pierre  rammentò,  enumerandole sulle dita,  se le
    sentiva nell'anima:  il  coraggio,  la  generosità,  la  moralità  dei
    costumi,  l'amore  per il prossimo e in particolare,  l'obbedienza che
    non gli appariva come una virtù, ma come una felicità. (Gli dava tanta
    gioia ora il pensiero  di  sottrarsi  al  suo  libero  arbitrio  e  di
    sottomettere  la  sua  volontà  a  coloro  che  conoscevano l'assoluta
    verità).  La settima virtù,  Pierre l'aveva dimenticata e non riusciva
    assolutamente più a ricordarla.
    Per la terza volta ricomparve il retore, dopo un intervallo più breve,
    e  domandò a Pierre se fosse sempre fermo nella sua decisione e pronto
    a sottomettersi a tutto quello che gli si richiedeva.
    - Sono pronto a tutto  -  rispose Pierre.
    - Devo ancora comunicarvi  -  disse il retore  -  che il nostro Ordine
    insegna la sua dottrina non solo a parole,  ma anche con  altri  mezzi
    che forse agiscono con maggiori forze su chi va in cerca della verità,
    più di quanto lo possano fare le dimostrazioni verbali. Questo tempio,
    arredato come voi vedete,  deve avere già parlato al vostro cuore,  se
    esso  è  sincero,   più  di  qualsiasi  parola;   anche   durante   il
    proseguimento della vostra iniziazione vi capiterà di vedere un simile
    modo  di  presentare  le  spiegazioni.  Il  nostro Ordine imita quelle
    società antichissime che rivelavano le  loro  dottrine  per  mezzo  di
    geroglifici.  Il  geroglifico  -  soggiunse il retore  -  è un modo di
    dare un nome alle cose che non cadono  sotto  i  nostri  sensi  e  che
    contengono proprietà simili a quelle della cosa rappresentata.
    Pierre  non  ignorava  che  cosa  fosse  un geroglifico,  ma non osava
    parlare.  Ascoltava in silenzio il  retore  avvertendo  da  tutto  che
    presto avrebbero avuto inizio le prove.
    -  Se  siete  fermamente  deciso  devo  procedere  alla iniziazione  -
    dichiarò il retore,  accostandosi di più a Pierre.   -   In  segno  di
    generosità,  vi  prego  di  consegnarmi tutti gli oggetti preziosi che
    avete.
      -   Ma qui con me non ho nulla  -  disse Pierre,  immaginando che si
    volesse da lui tutto ciò che possedeva.
    - Quello che avete addosso: l'orologio, il denaro, gli anelli...
    Pierre si affrettò a tirar fuori il borsellino e l'orologio e faticò a
    lungo  per  togliersi  dal  grosso dito l'anello matrimoniale.  Quando
    questa operazione fu compiuta, il massone disse:
    - In segno di obbedienza, vi prego di spogliarvi.
    Pierre si tolse la giacca,  il panciotto e la scarpa sinistra  secondo
    l'indicazione  del  retore.  Il  massone  gli aprì la camicia dal lato
    sinistro del petto e,  chinandosi,  gli  alzò  sino  al  ginocchio  il
    pantalone  sinistro.  Pierre voleva togliersi anche la scarpa destra e
    sollevare  il  pantalone  destro  per  evitare  questa  fatica  a  uno
    sconosciuto,  ma  il  massone  gli  disse che non era necessario e gli
    porse una pantofola per il piede sinistro. Con un fanciullesco sorriso
    di vergogna,  di incertezza e di  canzonatura  verso  se  stesso,  che
    contro  la sua volontà gli sfiorava le labbra,  Pierre stava ritto con
    le braccia penzoloni e le gambe allargate, davanti al fratello retore,
    in attesa di nuovi ordini.
    - E infine,  in segno di purezza di cuore,  vi prego di  rivelarmi  la
    vostra più intensa passione  -  disse quello.
    - La mia più intensa passione? Ne ho avute tante!  -  rispose Pierre.
    -  Quella che più di tutte le altre vi ha costretto a tentennare sulla
    via della virtù.
    Pierre tacque, riflettendo.
    "Il vino? La gola?  L'ozio?  La pigrizia?  L'ira?  L'odio?  Le donne?"
    pensava, scegliendo tra i suoi vizi e non sapendo a quale di essi dare
    la precedenza.
    - Le donne  -  disse a voce sommessa,  appena udibile.  Il massone non
    si mosse e, dopo queste parole, rimase a lungo in silenzio. Finalmente
    si accostò a Pierre,  prese il fazzoletto posato sulla  tavola  e  gli
    bendò di nuovo gli occhi.
    -  Ve lo dico per l'ultima volta: rivolgete tutta la vostra attenzione
    a voi stesso, mettete i ceppi ai vostri sensi e cercate la beatitudine
    non nelle passioni, ma nel vostro cuore.  La fonte della beatitudine è
    dentro di noi, non fuori...
    Pierre già sentiva in sé quella luminosa fonte di beatitudine, che ora
    gli colmava l'anima di commossa gioia.


    CAPITOLO 4.

    Poco  dopo  venne  a  prenderlo  nel  buio tempio non più il retore di
    prima,  ma il conte Villarski che aveva garantito per lui e che Pierre
    riconobbe alla voce. Alle nuove interrogazioni sulla fermezza dei suoi
    propositi, Pierre rispose:
    - Sì,  sì, consento  -  e con un infantile, radioso sorriso, il grasso
    petto scoperto,  procedendo con passo timido ed esitante un piede nudo
    e  l'altro  calzato,  andò  avanti verso la spada che Villarski teneva
    puntata verso il suo petto nudo.  Da quella stanza fu guidato avanti e
    indietro  lungo vari corridoi,  e finalmente lo fecero fermare dinanzi
    all'uscio della Loggia. Villarski tossì: gli risposero alcuni colpi di
    martello, all'uso massone,  e la porta si aprì dinanzi a lui.  La voce
    di basso di uno sconosciuto (gli occhi di Pierre erano sempre bendati)
    gli  chiese  chi fosse,  dove e quando fosse nato,  eccetera eccetera.
    Poi, sempre a occhi bendati, lo guidarono oltre e, cammin facendo, gli
    parlarono in forma allegorica  delle  fatiche  della  via  intrapresa,
    della santità dell'amicizia, dell'Architetto eterno dell'universo, del
    coraggio,  con  cui  avrebbe  dovuto  affrontare  fatiche  e pericoli.
    Durante il cammino Pierre  notò  che  lo  chiamavano  ora  "colui  che
    cerca",  ora "colui che sopporta", ora "colui che chiede" e, a seconda
    di tali denominazioni,  risonavano in modo diverso i colpi battuti con
    il  martello  e  con le spade.  Mentre veniva guidato verso un oggetto
    sconosciuto, Pierre avvertì che tra coloro che lo accompagnavano erano
    sorti un certo imbarazzo e un po' di confusione.  Udì che  le  persone
    che  gli  erano  attorno  discutevano  a  bassa voce e che una di esse
    insisteva affinché  egli  fosse  fatto  passare  sopra  non  so  quale
    tappeto. Dopo di che, presagli la mano destra, gliela fecero posare su
    qualche  cosa  e  gli  ordinarono  di  appoggiare  con  la sinistra un
    compasso sulla mammella sinistra;  poi,  facendogli ripetere le parole
    che  uno  di loro leggeva,  gli chiesero di giurare fedeltà alle leggi
    dell'Ordine.  Poi,  spente le candele,  accesero,  come Pierre avvertì
    dall'odore,  una  lampada a spirito e gli dissero che avrebbe visto la
    piccola luce. Gli tolsero la benda e Pierre, come in sogno,  scorse al
    fioco lume delle fiammelle a spirito,  alcune persone le quali, con un
    grembiale simile a quello del retore,  erano ritte  davanti  a  lui  e
    tenevano  in mano delle spade puntate contro il suo petto.  Tra quelle
    persone vi era un uomo in camicia bianca macchiata di sangue. A quella
    vista Pierre si spinse avanti perché le  spade  gli  trafiggessero  il
    petto, ma le spade si ritrassero e subito dopo gli fu rimessa la benda
    sugli occhi.
    -  Ora  hai veduto la piccola luce  -  gli disse una voce sconosciuta.
    Poi riaccesero le candele,  gli dissero  che  avrebbe  ora  veduto  la
    grande luce. Gli tolsero ancora una volta le bende e più di dieci voci
    scandirono insieme all'improvviso: "Sic transit gloria mundi" (7).
    A  poco a poco Pierre cominciò a tornare in sé e a osservare la stanza
    in cui stava e le persone che si trovavano in essa. Attorno a un lungo
    tavolo, coperto di nero, sedevano una dozzina circa di persone,  tutte
    vestite  come  quelle  che aveva già vedute.  Alcune di esse Pierre le
    aveva  già  conosciute  in  società,  a  Pietroburgo.   Al  posto  del
    presidente stava un giovane sconosciuto che portava al collo una croce
    speciale.  Alla  sua  destra  sedeva l'abate italiano che Pierre aveva
    incontrato due anni addietro in casa di Anna Pàvlovna. Vide inoltre un
    altissimo funzionario e un precettore svizzero che  abitava  prima  in
    casa Kuragin.  Tutti tacevano e con espressione solenne ascoltavano le
    parole del presidente che aveva in mano un martello.  Alla parete  era
    infissa una stella fiammeggiante; da un lato della tavola era steso un
    piccolo  tappeto con disegni vari,  dall'altro si ergeva una specie di
    altare su cui erano posati un Vangelo e un teschio.  Attorno al tavolo
    sette  grossi  candelabri  simili a quelli delle chiese.  Due fratelli
    condussero Pierre all'altare,  gli disposero i piedi ad angolo retto e
    gli  ordinarono  di  stendersi  bocconi,  spiegandogli  che così ci si
    prosternava alle porte del tempio.
    - Deve prima ricevere la cazzuola  -   disse  a  bassa  voce  uno  dei
    fratelli.
    - Ah, smettetela, per favore  -  esclamò un altro.
    Pierre si guardò attorno con gli occhi miopi,  smarrito, e non ubbidì,
    colto improvvisamente da un dubbio: "Dove sono?  Che cosa  faccio?  Si
    stanno forse burlando di me?  Non mi vergognerò, un giorno, al ricordo
    di tutto questo?". Ma il dubbio non durò che un attimo.  Pierre guardò
    i  visi seri delle persone che lo circondavano,  rammentò tutto quello
    che aveva già fatto e capì che non  era  possibile  fermarsi  a  mezza
    strada. Ebbe orrore del proprio dubbio e, sforzandosi di far rinascere
    in  sé  quel  sentimento di gioiosa commozione già poco prima provato,
    obbedì e si prosternò alle porte del tempio.  E infatti il  sentimento
    desiderato si impadronì di lui, più forte che mai. Dopo essere rimasto
    bocconi qualche tempo, gli ordinarono di alzarsi, gli fecero indossare
    il  grembiale di cuoio bianco come avevano gli altri,  gli diedero una
    cazzuola e tre paia di guanti e soltanto allora  il  Gran  Maestro  si
    rivolse  a  lui.  Gli disse di procurare di non macchiare mai in alcun
    modo il candore di quel grembiale,  simbolo  della  fermezza  e  della
    purezza;  poi,  a  proposito  della  cazzuola,  il cui significato gli
    rimase oscuro,  gli dissero che con quella doveva  purificare  il  suo
    cuore  dai  vizi  e  lisciare  con  indulgenza  il cuore del prossimo.
    Infine, a proposito del primo paio di guanti da uomo,  gli dissero che
    non  gli  era  consentito di conoscerne il significato,  ma che doveva
    serbarli;  quanto al secondo  paio,  pure  da  uomo,  doveva  calzarli
    durante  le  riunioni  dell'Ordine  e quanto al terzo,  da donna,  gli
    dissero:
    - Caro  fratello,  questi  guanti  da  donna  sono  destinati  a  voi:
    offriteli  a  colei  che riterrete superiore a tutte le altre.  Questo
    dono darà  a  colei  che  avrete  scelto  come  degna  compagna  nella
    massoneria la certezza della purezza del vostro cuore.   -  Tacque per
    qualche istante e poi aggiunse:  -   Ma  bada,  fratello,  che  questi
    guanti non coprano mani impure  -.  Mentre il Gran Maestro pronunziava
    queste ultime parole,  parve a Pierre che il presidente fosse turbato.
    Egli  stesso si turbò ancora di più,  si fece rosso sino alle lacrime,
    come i bambini, e prese a volgere attorno a sé uno sguardo inquieto.
    Seguì un silenzio imbarazzante.
    Il silenzio fu interrotto da uno dei fratelli che,  dopo aver condotto
    Pierre  verso  il  tappeto,  prese  a  leggergli  da  un  quaderno  le
    spiegazioni di tutte le figure ivi rappresentate: il sole,  la luna il
    martello,  la  cazzuola,  la  pietra  greggia  e quella squadrata,  la
    colonna, le tre finestre e via di seguito. Poi assegnarono a Pierre il
    suo posto,  gli mostrarono i segni della Loggia,  gli comunicarono  la
    parola  d'ordine  e,  finalmente,  gli  permisero di sedersi.  Il Gran
    Maestro iniziò la lettura dello statuto. Esso era molto lungo e Pierre
    per la gioia, l'emozione e la vergogna,  non era proprio in condizioni
    di  capire  ciò  che ascoltava.  Udì e prestò attenzione soltanto alle
    ultime parole che gli rimasero impresse nella memoria.
    "Nei nostri templi non riconosciamo  altri  gradi",  leggeva  il  Gran
    Maestro,  "fuorché quelli che stanno tra il vizio e la virtù. Guardati
    dal fare qualsiasi cosa  che  possa  guastare  l'eguaglianza  tra  gli
    uomini,  accorri in aiuto del fratello, chiunque egli sia, rimetti sul
    retto cammino il traviato, risolleva il caduto e non nutrire mai astio
    o inimicizia verso un fratello.  Sii affettuoso e gentile,  suscita in
    tutti  i  cuori  la fiamma della virtù.  Dividi la felicità con il tuo
    prossimo e non permettere mai che l'invidia  venga  a  turbare  questa
    purissima  gioia.  Perdona  al  nemico  e non vendicarti di lui se non
    facendogli del bene. Obbedendo così alla legge suprema,  tu ritroverai
    le  tracce  dell'antica  grandezza  perduta",  concluse  e,  alzatosi,
    abbracciò Pierre e lo baciò.
    Pierre,  con gli occhi umidi di lacrime di gioia,  si guardava attorno
    non  sapendo  che  cosa  rispondere  ai  rallegramenti e alle frasi di
    rinnovata amicizia di coloro che lo circondavano.  Egli non  conosceva
    nessuno,  ma in tutti quegli uomini vedeva soltanto dei fratelli con i
    quali ardeva dal desiderio di accingersi all'opera.
    Il Gran Maestro batté un colpo con il  martello,  tutti  sedettero  al
    loro  posto  e  uno  di  essi  iniziò  la lettura di una predica sulla
    necessità dell'umiltà.
    Il Gran Maestro propose poi di compiere l'ultimo rito,  e l'importante
    funzionario  che aveva il grado di elemosiniere si mise a fare il giro
    dei fratelli.  Pierre avrebbe voluto sottoscrivere nella  lista  delle
    elemosine  tutto  il  denaro  che  aveva,  ma  temeva che il suo gesto
    potesse apparire un atto di orgoglio e si limitò  a  sottoscrivere  la
    stessa somma che avevano sottoscritto gli altri.
    La seduta era finita.
    Rientrato  a casa,  Pierre ebbe l'impressione di essere tornato da chi
    sa quale lungo viaggio durato diecine di anni, di essere completamente
    mutato e di aver lasciato per sempre il modo di vivere e le  abitudini
    di un tempo.


    CAPITOLO 5.

    Il giorno successivo alla cerimonia alla Loggia, Pierre rimase in casa
    immerso  nella  lettura  di  un  libro,  sforzandosi  di  penetrare il
    significato del quadrato di cui un lato rappresenta Dio,  un altro  il
    mondo  morale,  il  terzo  il  mondo fisico e il quarto l'unione degli
    ultimi due.  Di tanto in tanto lasciava il libro e le meditazioni  sul
    quadrato  e,  con l'immaginazione,  andava progettando il piano di una
    nuova vita. Il giorno prima, alla Loggia,  aveva saputo che la notizia
    del  suo duello era giunta alle orecchie dell'imperatore e che sarebbe
    stato cosa saggia, da parte sua,  allontanarsi da Pietroburgo.  Pierre
    pensò di recarsi nelle sue terre del mezzogiorno e di occuparsi laggiù
    dei  suoi  contadini.  Stava  pensando  con gioia a questa nuova vita,
    quando all'improvviso entrò nella camera il principe Vassilij.
    - Ma che hai fatto a Mosca, amico mio?  Perché hai litigato con Lëlin,
    "mon cher"?  Sei in errore  -  disse il principe Vassilij.-  Ho saputo
    tutto e posso dirti con assoluta certezza  che  Elen  è  innocente  di
    fronte a te come Cristo di fronte ai Giudei.
    Pierre fece per rispondere, ma il principe lo interruppe.
    -  Perché  non ti sei rivolto semplicemente e direttamente a me come a
    un vero amico? Io so tutto, capisco tutto... Tu ti sei comportato come
    un uomo a cui sta a cuore  il  proprio  onore;  hai  agito  forse  con
    eccessiva fretta,  ma non è di questo che voglio parlare.  Pensa a una
    cosa sola: alla posizione in cui hai messo lei agli occhi del mondo  e
    anche...  della Corte  -  aggiunse,  abbassando la voce.  -  Lei sta a
    Mosca, tu stai qui. Rifletti, mio caro  -  e gli tirò il braccio verso
    il basso;   -  si tratta di un malinteso e credo che tu stesso ne  sia
    già persuaso.  Scriviamo subito insieme una lettera a Elen; essa verrà
    qui e tutto si chiarirà; se no, mio caro,  ti avverto,  è molto facile
    che tu debba passare dei guai.
    Il principe Vassilij guardò Pierre con aria grave e proseguì:
    -  So  da buona fonte che l'imperatrice vedova s'interessa vivamente a
    questa faccenda. E tu sai che essa nutre molta benevolenza per Elen.
    Più volte Pierre aveva tentato di parlare,  ma da un lato il  principe
    Vassilij  non  glielo  permetteva,  dall'altro Pierre stesso temeva di
    iniziare il proprio discorso in tono di reciso rifiuto e di disaccordo
    con cui aveva ferma intenzione di rispondere al  suocero.  Inoltre  le
    parole  dello  statuto  massonico:  "Sii  affettuoso  e  cortese"  gli
    tornavano alla mente.  Aggrottava il viso,  arrossiva,  si alzava e si
    sedeva,  cercando di fare uno sforzo su se stesso per compiere la cosa
    per lui più difficile della  vita:  dire  in  faccia  a  una  persona,
    chiunque essa fosse, non ciò che quella si aspettava ma, al contrario,
    qualche cosa di spiacevole.  Era così abituato a sottomettersi al modo
    di fare disinvolto e noncurante del principe  Vassilij  che  anche  in
    quel  momento  sentiva  che  non  avrebbe avuto la forza di resistere;
    d'altra  parte,   sentiva  anche  che  dalle  parole  che  stava   per
    pronunziare dipendeva tutto il suo avvenire.  Avrebbe seguito l'antica
    via o quella nuova che gli era stata indicata in modo così  allettante
    dai  massoni  e  seguendo  la  quale credeva fermamente di rinascere a
    nuova vita?
    - Suvvia, mio caro,  -  riprese scherzosamente il principe Vassilij  -
    rispondimi di sì e io scriverò a Elen a nome tuo e uccideremo  insieme
    il vitello grasso!
    Ma  prima  che il principe Vassilij avesse finito di parlare,  Pierre,
    lasciandosi vincere dal furore,  come accadeva a suo  padre,  e  senza
    guardare in faccia il suo interlocutore, disse a bassa voce:
    - Principe,  io non vi ho chiamato in casa mia: vi prego di andarvene!
    -  Balzò in piedi e aprì la porta.   -  Uscite,  dunque   -    ripeté,
    mentre ancora non credeva a se stesso e si rallegrava dell'espressione
    sbalordita e spaventata apparsa sul viso del principe Vassilij.
    - Ma che hai? Ti senti male?
    - Uscite!  -  sibilò ancora con voce tremante.
    E  il  principe  Vassilij dovette andarsene senza aver ottenuto alcuna
    spiegazione.
    Una settimana dopo,  salutati i suoi nuovi amici  massoni  e  lasciate
    loro  ingenti  somme per alcune imprese benefiche,  Pierre partì per i
    suoi possedimenti.  I suoi  confratelli  gli  dettero  lettere  per  i
    massoni  di  Kiev  e  di  Odessa  e  gli  promisero di scrivergli e di
    guidarlo nella sua nuova attività.


    CAPITOLO 6.

    Il duello fra Pierre e Dòlochov venne messo a tacere e,  nonostante la
    severità  di  cui a quel tempo l'imperatore dava prova riguardo a cose
    del genere, né i loro avversari, né i loro padrini ebbero noie.  Ma la
    storia  del  duello,  confermata  dalla  separazione  di  Pierre dalla
    moglie, si diffuse in tutta la società. Pierre,  per cui tutti avevano
    mostrato  un'indulgenza  protettrice  quando era figlio naturale e che
    era stato vezzeggiato e corteggiato quando era  diventato  il  miglior
    partito  dell'impero  russo,  dopo  il  suo  matrimonio,  allorché  le
    signorine e le madri non ebbero più  nulla  da  sperare,  aveva  perso
    terreno  nell'opinione  pubblica,  tanto più che egli non sapeva e non
    voleva attirarsi la benevolenza del bel mondo.  Ora era considerato il
    solo  colpevole  dell'accaduto:  si  diceva  che  era  di  una gelosia
    assurda, soggetto, come suo padre, ad accessi di furore sanguinario. E
    quando,  dopo la partenza di Pierre,  Elen  tornò  a  Pietroburgo,  fu
    accolta  da  tutti  i  conoscenti  non  solo cordialmente,  ma con una
    sfumatura di  rispetto  suscitato  dalla  sua  sventura.  Allorché  si
    parlava  del  marito,  Elen  assumeva un'aria dignitosa che essa aveva
    adottato,  pur senza comprenderne il senso per una specie  di  intuito
    che le era particolare.  Quella sua espressione voleva significare che
    era decisa a sopportare senza lagnarsi  la  sua  triste  sorte  e  che
    considerava  suo  marito come una croce mandatale da Dio.  Il principe
    Vassilij manifestava la sua opinione molto più francamente.  Quando si
    cominciava  a  parlare  di  Pierre,  egli si stringeva nelle spalle e,
    toccandosi la fronte con un gesto significativo, diceva:
    - "Un cerveau fêlé...  je le disais toujours [8.  Un cervello  bacato,
    l'ho sempre detto].
    -  Io  ho  sostenuto  prima  di tutti,   -  dichiarava Anna Pàvlovna a
    proposito di Pierre,  insistendo sulla priorità della propria opinione
    -   che quello era un giovane pazzo,  esaltato dalle idee corrotte del
    nostro secolo.  E lo sostenevo anche quando tutti erano entusiasti  di
    lui, ed egli era appena ritornato dall'estero; ricordate quella volta,
    a una serata in casa mia, che si dava delle arie da Marat (9)? E com'è
    finita?  Io,  sin  da  allora,  non  ero  affatto  favorevole  a  quel
    matrimonio, e avevo previsto tutto quello che purtroppo è accaduto.
    Anna Pàvlovna nelle serate libere dava,  come un tempo,  in casa  sua,
    dei ricevimenti organizzati con una abilità tutta particolare,  serate
    nelle quali,  come lei stessa soleva dire,  riuniva la  "crême  de  la
    véritable bonne société,  la fine fleur de l'essence intellectuelle de
    la société de Pétersbourg" [10. Il meglio della vera buona società; il
    fior fiore della cultura della società pietroburghese].  Oltre che per
    tale  raffinata  scelta degli invitati,  le serate di Anna Pàvlovna si
    distinguevano anche perché in  ognuna  di  esse  la  padrona  di  casa
    offriva ai suoi ospiti un personaggio nuovo,  interessante,  e perché,
    in nessun'altra casa,  come nella  sua,  si  manifestavano  con  tanta
    precisione  e  sicurezza  i  gradi  ai quali salivano,  sul termometro
    politico,  gli umori  della  società  legittimistica  della  capitale,
    relativamente allo svolgersi degli avvenimenti.
    Verso  la  fine  dell'anno  1806,  quando  erano  già  noti  i  tristi
    particolari delle  sconfitte  dell'esercito  prussiano  a  Jena  e  ad
    Auerstadt  ad  opera  di Napoleone e circa la resa di gran parte delle
    fortezze prussiane,  quando già le  nostre  truppe  erano  entrate  in
    Prussia e cominciava la seconda guerra contro Napoleone, Anna Pàvlovna
    aveva  dato  una  delle  sue  serate.  "La crême de la véritable bonne
    société" era composta dalla bellissima e  infelice  Elen,  abbandonata
    dal marito,  da Mortemart,  dall'affascinante principe Ippolìt, appena
    arrivato da Vienna,  da due diplomatici,  dalla  vecchia  zia,  da  un
    giovane  che  nel salotto godeva semplicemente dell'appellativo di "un
    homme de beaucoup de mérite" [11. Un giovane di molto merito],  da una
    damigella d'onore recentemente eletta, con la madre, e da alcune altre
    persone meno importanti.
    Il  personaggio  che  quella sera Anna Pàvlovna offriva come novità ai
    suoi invitati era Borìs Drubetzkòj,  giunto da pochi giorni in qualità
    di  corriere  dell'esercito  prussiano  e  di  aiutante  di  campo  di
    un'altissima personalità.  Quella sera,  il termometro  politico  dava
    all'eletta  riunione  le  seguenti  indicazioni:  "Per  quanto tutti i
    sovrani e i grandi generali europei procurassero di aiutare  sottomano
    il  Buonaparte  per  dare  a  "me"  e  in generale a noi i crucci e le
    amarezze presenti,  la nostra opinione sul conto di Napoleone non  può
    mutare.  Noi  non  cesseremo di manifestare il nostro franco parere in
    proposito e possiamo soltanto dire al re  di  Prussia  e  agli  altri:
    Peggio  per voi!  "Tu l'as voulu,  Georges Dandin!" [Te lo sei voluto,
    Georges Dandin!]" (12).
    Ecco quello che indicava il termometro politico al ricevimento di Anna
    Pàvlovna.
    Quando Borìs,  che doveva essere presentato agli invitati,  entrò  nel
    salotto,  la  riunione  era  quasi  al  completo  e  l'argomento della
    conversazione,  guidata da Anna Pàvlovna,  si aggirava sulle relazioni
    diplomatiche  con  l'Austria  e  sulla nostra auspicabile alleanza con
    quella nazione.
    Borìs, in uniforme da aiutante da campo, elegante,  fresco,  entrò con
    disinvoltura e,  secondo l'usanza,  fu condotto prima ad ossequiare la
    zia e poi nuovamente riunito al gruppo degli ospiti.
    Anna Pàvlovna gli porse la  sua  mano  rinsecchita  da  baciare  e  lo
    presentò ad alcune persone che egli non conosceva,  qualificandogliele
    sottovoce, una per una:
    - "Le prince Hippolyte  Kouraguine,  charmant  jeune  homme.  Monsieur
    Kroug,  chargé d'affaires de Kopenhague, un esprit profond";  -  e poi
    semplicemente:  -  "Monsieur Schitoff, un homme de beaucoup de mérite"
    [13.  Il principe Ippolìt Kuragin,  giovane  affascinante.  Il  signor
    Kroug,  incaricato di affari di Copenaghen,  una mente profonda...  Il
    signor Scitòv,  uomo di grande merito]  -  a proposito  di  colui  che
    godeva di quell'appellativo.
    Borìs,  durante  il suo servizio,  grazie alle raccomandazioni di Anna
    Pàvlovna, ai suoi gusti particolari e al suo carattere riservato,  era
    riuscito  a  crearsi  una  posizione  assai vantaggiosa.  Addetto come
    aiutante di campo di un alto  personaggio,  era  stato  incaricato  di
    un'importantissima  missione  in  Prussia,  donde  appunto  era appena
    tornato, in qualità di corriere.  Aveva saputo adattarsi perfettamente
    a  quella  regola  disciplinare  non  scritta,  secondo  la  quale  un
    sottotenente poteva trovarsi molto  più  in  alto  di  un  generale  e
    secondo la quale, per fare carriera, non erano necessari né sforzi, né
    fatiche,  né coraggio, né perseveranza, ma bastava possedere l'arte di
    saper trattare con coloro che distribuiscono gradi  e  ricompense;  ed
    egli  stesso talvolta si meravigliava della rapidità dei suoi successi
    e dell'incapacità degli altri ad agire come lui.  In seguito a  quella
    scoperta,  tutta la sua vita, tutte le sue relazioni con le conoscenze
    di un tempo e tutti i suoi progetti per  l'avvenire  erano  totalmente
    mutati.  Non  era  ricco  ma  impiegava tutto il suo denaro per essere
    vestito meglio  degli  altri;  preferiva  privarsi  di  molti  piaceri
    piuttosto  che  usare  una  brutta  carrozza o mostrarsi per le vie di
    Pietroburgo in una vecchia uniforme.
    Stringeva amicizia e cercava di far conoscenza  soltanto  con  persone
    che come posizione gli fossero superiori e che perciò avrebbero potuto
    essergli  utili.  Amava  Pietroburgo  e disprezzava Mosca.  Il ricordo
    della casa dei Rostòv e del suo infantile amore per Natascia  gli  era
    sgradito  e,  da  quando  era  partito per la guerra,  non era mai più
    andato in casa loro. Nel salotto di Anna Pàvlovna,  che egli giudicava
    della  massima utilità per fare un passo avanti nella carriera,  aveva
    subito capito la parte  che  doveva  rappresentare  e  lasciò  che  la
    padrona  di  casa  traesse profitto dall'interesse che egli suscitava;
    osservava  attentamente  tutte  le  persone  presenti  e  calcolava  i
    vantaggi  e  le possibilità che l'amicizia con ciascuna di esse poteva
    procurargli. Si sedette al posto indicatogli, accanto alla bella Elen,
    e prese ad ascoltare la conversazione generale.
    -  "Vienne  trouve  les  bases  du  traité  proposé   tellement   hors
    d'atteinte,  qu'on  ne  saurait  y parvenir même par une continuité de
    succès les plus brillants,  et  elle  met  en  doute  les  moyens  qui
    pourraient  nous les procurer.  C'est la phrase authentique du cabinet
    de Vienne [14.  Vienna ritiene così al di fuori di ogni  accettabilità
    le basi del trattato propostole,  che non le accetterebbe neppure dopo
    una serie di successi brillantissimi e dubita dei mezzi che potrebbero
    procurarceli.  E' la frase testuale  del  gabinetto  di  Vienna.]    -
    diceva l'incaricato di affari danese.
    -  "C'est  le  doute qui est flatteur!" [15.  E' proprio il dubbio che
    lusinga!]  -   osservò  l'uomo  dalla  mente  profonda,  con  un  fine
    sorriso.
    -  "Il  faut  distinguer  entre  le  cabinet  de  Vienne et l'empereur
    d'Autriche"  -  disse Mortemart.  -  "L'empereur d'Autriche n'a jamais
    pu penser à una chose pareille,  ce n'est que le cabinet  qui  le  dit
    [16.  Bisogna  distinguere  tra  il gabinetto di Vienna e l'imperatore
    d'Austria...  L'imperatore d'Austria non ha mai potuto pensare  a  una
    cosa simile: è soltanto il gabinetto che l'afferma].
    -  Eh,  "mon  cher vicomte"  -  interloquì Anna Pàvlovna  -  "L'Urope"
    (chi sa perché pronunziava "l'Urope" come  se  fosse  una  particolare
    finezza  della lingua francese),  "l'Urope ne sera jamais notre alliée
    sincère" [17.  Eh,  caro visconte,  l'Europa non sarà mai  una  nostra
    alleata sincera].
    Poi Anna Pàvlovna, per introdurre Borìs nella conversazione, si mise a
    parlare del coraggio e della fermezza del re di Prussia.
    Borìs aveva ascoltato attentamente tutto ciò che si diceva, aspettando
    il  suo  turno,  ma intanto era anche riuscito a lanciare di quando in
    quando un'occhiata alla sua vicina, la bellissima Elen, che già più di
    una volta gli aveva sorriso,  quando i suoi occhi  s'erano  incontrati
    con quelli magnifici del giovane aiutante.
    Con  molta  naturalezza,  nel  parlare della situazione della Prussia,
    Anna Pàvlovna pregò Borìs di descrivere il suo viaggio a Glogau  e  di
    parlare  delle  condizioni  in cui aveva trovato l'esercito prussiano.
    Borìs, senza affrettarsi, esprimendosi in un francese perfetto, espose
    molti particolari interessanti sulle truppe e  sulla  Corte,  evitando
    con  cura,  nel  corso  del  suo  racconto,  di  manifestare  opinioni
    personali sui fatti che  riferiva.  Per  un  certo  tempo  l'interesse
    generale  si concentrò sul giovane aiutante di campo,  e Anna Pàvlovna
    notò con soddisfazione che  il  nuovo  "piatto"  da  lei  offerto  era
    accettato  con  piacere da tutti gli invitati.  Fu Elen a interessarsi
    più di tutti alle parole di Borìs: lo  interrogò  parecchie  volte  su
    alcuni  particolari del suo viaggio,  mostrando d'interessarsi in modo
    speciale alle condizioni dell'esercito prussiano. Non appena egli ebbe
    finito, Elen gli si rivolse con il suo consueto sorriso:
    - "Il faut absolument que vous veniez me voir"    -    gli  disse  con
    un'intonazione   di  voce  tale  da  far  pensare  che,   per  ragioni
    particolari  che  egli  non  poteva  conoscere,  quella  visita  fosse
    assolutamente  indispensabile.    -  "Mardi entre huit et neuf heures.
    Vous me ferez grand  plaisir"  [18.  Bisogna  proprio  che  veniate  a
    trovarmi.  Martedì,  tra  le  otto  e  le  nove.  Mi  farete veramente
    piacere].
    Borìs le promise di non mancare e stava per mettersi a discorrere  con
    lei,  quando  Anna  Pàvlovna  lo  chiamò  con  il  pretesto che la zia
    desiderava ascoltare il suo racconto.
    - Voi conoscete suo marito, non è vero?   -  gli chiese Anna Pàvlovna,
    socchiudendo gli occhi e indicando Elen con un gesto doloroso.  -  Ah!
    E' una donna deliziosa,  ma tanto infelice!  Non parlate di lui in sua
    presenza, ve ne prego! La fareste troppo soffrire!


    CAPITOLO 7.

    Quando Borìs e Anna Pàvlovna si riunirono  al  gruppo  principale,  il
    principe  Ippolìt  stava  dirigendo la conversazione.  Spintosi avanti
    sulla poltrona, aveva esclamato:
    - "Le roi de Prusse!"  -  e,  detto ciò,  si mise a ridere.  Tutti  si
    erano  voltati  verso  di  lui.    -    "Le roi de Prusse?"  -  ripeté
    Ippolìt, mettendosi di nuovo a ridere e di nuovo tornò a sprofondarsi,
    tranquillo e serio, nella poltrona.
    Anna Pàvlovna aspettò un poco, ma,  poiché Ippolìt pareva deciso a non
    dire  altro,  ella si mise a parlare di quel sacrilego Bonaparte che a
    Potsdam aveva portato via la spada di Federico il Grande.
    - "C'est l'épée de Frédéric le Grand que je..." [19.  E' la  spada  di
    Federico il Grande,  che io...]  -  cominciò, ma Ippolìt la interruppe
    con le stesse parole di prima:
    - "Le roi de Prusse.."  -  e di nuovo, non appena tutti si rivolsero a
    lui,  si scusò e tacque.  Anna Pàvlovna  aggrottò  le  sopracciglia  e
    Mortemart, amico di Ippolìt, gli si rivolse decisamente dicendo:
    - "Voyons,  à qui en avez-vous avec votre roi de Prusse?" [20. Vediamo
    un po', con chi ce l'avete, con il vostro re di Prussia?].
    Ippolìt si mise a ridere, come se si vergognasse del proprio riso.
    - "Non,  ce n'est rien,  je voulais dire seulement..."    -    (voleva
    ripetere  uno scherzo sentito a Vienna e che per tutta la serata aveva
    cercato invano di inserire nella conversazione).   -  "Je voulais dire
    seulement  que  nous  avons  tort  de  faire la guerre "pour le roi de
    Prusse"" [21. No, niente, volevo soltanto dire... Volevo soltanto dire
    che abbiamo torto a combattere "per il re di Prussia"].
    Borìs sorrise prudentemente, in modo che il suo sorriso potesse essere
    considerato  come  una  canzonatura  o  come  un'approvazione  per  lo
    scherzo,  secondo  il  modo con cui esso sarebbe stato accolto.  Tutti
    scoppiarono in una risata.
    - "Il est très  mauvais  votre  jeu  de  mots,  très  spirituel,  mais
    injuste"  -  disse Anna Pàvlovna, minacciandolo con un dito.  -  "Nous
    ne  faisons  pas  la guerre pour le roi de Prusse,  mais pour les bons
    principes. Ah, le méchant, ce prince Hippolyte! [22.  E' molto maligno
    il  vostro  gioco  di  parole,  spiritoso,  sì,  ma ingiusto.  Noi non
    facciamo la guerra per il re di Prussia, ma per i buoni princìpi.  Ah,
    com'è cattivo questo principe Ippolìt!].
    La  conversazione  non  ebbe un minuto di sosta durante tutta la sera,
    trattò specialmente le novità politiche e si animò in modo particolare
    verso  la  fine,   quando   si   parlò   delle   ricompense   concesse
    dall'imperatore.
    -  L'anno  scorso  N.  N.  ha pure avuto una tabacchiera con ritratto-
    disse "l'homme à l'esprit profond"  -  perché S.  S.  non può avere la
    stessa ricompensa?
    -  "Je  vous  demande  pardon,  une  tabatière  avec  le  portrait  de
    l'empereur est une récompense, mais point une distinction"  -  osservò
    uno dei diplomatici;  -  "un cadeau plutôt" [23. Chiedo scusa,  ma una
    tabacchiera con il ritratto dell'imperatore può essere una ricompensa,
    ma non una distinzione... La chiamerei piuttosto un regalo].
    -  "Il  y a eu plutôt des antécédents,  je vous citerai Schwarzenberg"
    [Ci sono stati parecchi precedenti, vi citerò Schwarzenberg] (24).
    - "C'est impossible" [25. E' impossibile]  -  obiettò un altro.
    - Scommettiamo?  "Le grand  cordon,  c'est  différent"  [26.  Il  gran
    cordone è un'altra cosa].
    Quando  tutti  si  alzarono  per  andarsene,  Elen,  che aveva parlato
    pochissimo  durante  la  serata,   si  rivolse  di   nuovo   a   Borìs
    rinnovandogli,  con affettuosa e significativa preghiera,  l'invito di
    recarsi da lei il martedì successivo.
    - E' proprio indispensabile  -  disse con un sorriso,  guardando  Anna
    Pàvlovna,  e  Anna  Pàvlovna  con  quello  stesso  triste  sorriso che
    accompagnava  le  sue  parole  quando  parlava   della   sua   augusta
    protettrice,  approvò il desiderio di Elen.  Sembrava che quella sera,
    da alcune parole dette da Borìs a proposito dell'esercito di  Prussia,
    Elen  avesse scoperto improvvisamente l'assoluta necessità di vederlo,
    e ora sembrava promettergli che quando  si  fosse  recato  da  lei  il
    martedì gli avrebbe spiegato quella necessità.
    Ma  il  martedì sera,  allorché Borìs si trovò nel magnifico salone di
    Elen,  non ebbe una  chiara  spiegazione  sulla  necessità  di  quella
    visita.  Vi erano altri ospiti; la contessa parlò assai poco con lui e
    soltanto al momento di accomiatarsi,  mentre egli le baciava la  mano,
    ella  a  bassa voce e,  stranamente,  senza sorridere,  gli disse a un
    tratto:
    - "Venez demain dîner...  le soir.  Il faut que vous veniez...  Venez"
    [27.  Venite  domani  a  pranzo...  di  sera.  Bisogna  che veniate...
    Venite].
    Durante il suo soggiorno  a  Pietroburgo,  Borìs  divenne  un  assiduo
    frequentatore della casa della contessa Bezuchov.


    CAPITOLO 8.

    La  guerra  si  andava  intensificando e il teatro delle operazioni si
    avvicinava sempre di più alla frontiera  russa.  Ovunque  si  levavano
    maledizioni  a Bonaparte,  il nemico del genere umano;  si reclutavano
    soldati in  villaggi,  e  dalle  zone  di  guerra  giungevano  le  più
    disparate  notizie,  come sempre false,  e perciò interpretate in modi
    diversi.
    La vita del vecchio principe Bolkonskij,  del principe Andréj e  della
    principessina Màrija era molto mutata, dopo il 1805.
    Nel  1806 il vecchio principe era stato nominato tra gli otto generali
    in capo della milizia territoriale,  allora  designati  per  tutta  la
    Russia.  Nonostante  la  debolezza  senile,  accentuatasi  durante  il
    periodo in cui aveva creduto che suo figlio fosse morto,  egli non  si
    era  ritenuto  in diritto di rifiutare una carica alla quale era stato
    chiamato dall'imperatore,  e la nuova attività che gli si  offriva  lo
    aveva  rinvigorito  e  reso più energico.  Adesso era continuamente in
    giro per i tre governatorati a  lui  affidati;  scrupoloso  sino  alla
    pedanteria  nell'adempimento  del  dovere,  severo  sino alla crudeltà
    verso  i  subordinati,   si  occupava  personalmente  sin  nei  minimi
    particolari del suo lavoro.
    La principessina Màrija aveva smesso di prendere lezioni di matematica
    dal  padre  e soltanto qualche volta,  di mattina,  quando egli era in
    casa,  entrava nella sua stanza da lavoro accompagnata  dalla  nutrice
    che  portava  in  braccio il piccolo principe Nikolàj.  Il principino,
    ancora  poppante,  viveva  con  la  nutrice  e  la  bambinaia  Sàvisna
    nell'appartamento  della  defunta  principessa,  dove la principessina
    Màrija passava molta parte della giornata, cercando,  come sapeva,  di
    far  da  madre  al  piccolo nipotino.  Anche "mademoiselle" Bourienne,
    almeno  in  apparenza,   amava  moltissimo  il  bimbo  e   spesso   la
    principessina  Màrija  si privava,  per fare piacere all'amica,  della
    gioia di vezzeggiare l'angioletto (come essa chiamava il  nipotino)  e
    di giocare con lui.
    Di  fianco  all'altare  della  chiesa di Lissia-Gori era stata eretta,
    sulla tomba della piccola principessa,  una cappella,  ove  era  stato
    collocato  un  monumento  di  marmo  fatto  venire  dall'Italia,   che
    rappresentava un angelo con le ali spiegate, pronto a spiccare il volo
    verso il cielo.  L'angelo aveva il labbro superiore un po'  sollevato,
    come se si preparasse a sorridere, e un giorno il principe Andréj e la
    principessina  Màrija,  uscendo  dalla cappella,  si confessarono che,
    cosa strana, il viso dell'angelo rammentava loro quello della defunta.
    Ma,  cosa anche più strana,  di cui però il principe Andréj  non  fece
    parola  alla  sorella,  era  che  nell'espressione data per caso dallo
    scultore all'angelo, questi aveva le stesse parole di dolce rimprovero
    che aveva letto sul viso della moglie morta: "Oh,  che avete fatto  di
    me?".
    Poco  dopo  il ritorno del principe Andréj,  il vecchio principe aveva
    dato in proprietà  al  figlio  la  terra  di  Boguciàrovo,  un  grande
    possedimento  situato  a  quaranta  miglia  da  Lissia-Gori.  Sia  per
    sfuggire ai tristi ricordi legati a Lissia-Gori, sia perché non sempre
    si sentiva la forza di sopportare il carattere del  padre,  sia  anche
    perché  provava  un  gran  bisogno di solitudine,  il principe Andréj,
    approfittando del dono paterno,  si fece costruire a  Boguciàrovo  una
    casa dove finì per trascorrere la maggior parte del suo tempo.
    Dopo  la  campagna di Austerlitz,  il principe Andréj aveva fermamente
    deciso di non prestar più servizio nell'esercito e,  quando la  guerra
    si  riaccese  e  tutti  parevano dover riprendere le armi,  egli,  per
    evitare il servizio attivo, aveva accettato, agli ordini del padre, di
    attendere al reclutamento delle milizie territoriali. Pareva che padre
    e figlio, dopo la campagna del 1805, si fossero scambiate le parti: il
    vecchio  principe,  rianimato  dalla  nuova  attività,   si  attendeva
    dall'attuale campagna tutti i possibili successi;  il principe Andréj,
    invece,  che non partecipava alla guerra e che,  in cuor  suo,  se  ne
    doleva, prevedeva eventi tutt'altro che felici.
    Il  26  febbraio del 1809 il vecchio principe partì per una ispezione.
    Il figlio,  come sempre faceva durante le assenze del padre,  rimase a
    Lissia-Gori.  Il  piccolo Nikòluska era ammalato da quattro giorni.  I
    cocchieri,  che erano andati ad accompagnare il  padrone,  ritornarono
    dalla città portando carte e lettere per il principe Andréj.
    Il  domestico,  arrivato  con la posta,  non avendo trovato il giovane
    principe nel suo studio, si recò nell'appartamento della principessina
    Màrija,  ma non lo trovò neanche là.  Gli dissero che il  signore  era
    nella stanza del piccino.
    - Scusate,  eccellenza,  è arrivato Petruscia con alcune lettere disse
    una delle cameriere che aiutavano la bambinaia, volgendosi al principe
    Andréj il quale,  seduto su una seggiolina da bambini,  stava versando
    goccia  a  goccia  con  mano tremante una medicina in un bicchiere per
    metà pieno di acqua.
    - Che c'è?   -  domandò indispettito e,  mossa incautamente  la  mano,
    versò  nel  bicchiere  più  gocce  del necessario.  Buttò per terra la
    medicina contenuta nel bicchiere e chiese altra acqua.
    Nella camera non c'erano che un lettino, due bauli, due poltrone,  una
    tavola, un tavolinetto da bambini e una seggiolina sulla quale appunto
    era  adesso seduto il principe Andréj.  Le finestre avevano le tendine
    abbassate e sul tavolo ardeva una sola candela,  riparata da un  libro
    di musica, in modo che la luce non battesse direttamente sul lettino.
    -  Mio  caro,    -    disse  la principessina Màrija,  rivolgendosi al
    fratello da presso il lettino accanto al quale stava    -    è  meglio
    aspettare... dopo...
    -  Taci,  ti  prego!  Dici  solo delle sciocchezze.  Hai sempre voluto
    aspettare ed ecco,  a forza di aspettare...   -  mormorò  il  principe
    Andréj  in  tono  irritato  e  con  l'evidente intenzione di ferire la
    sorella.
    - Caro, secondo me, è davvero meglio non svegliarlo: si è addormentato
    appena adesso  -  obiettò la principessina con voce supplichevole.
    Il principe Andréj si alzò e in punta di piedi si avvicinò al  lettino
    con il bicchiere in mano.
    - Sarà proprio meglio non svegliarlo?  -  domandò esitante.
    - Come vuoi... io penso veramente che... ma fa' come credi...  rispose
    la  principessina  Màrija,  evidentemente  intimorita e confusa per il
    fatto che il suo parere fosse stato accettato.
    Indicò al fratello la ragazza che chiamava a bassa voce.
    Era quella la seconda notte che fratello  e  sorella  passavano  senza
    dormire  per  assistere  e curare il bimbo febbricitante.  In quei due
    giorni,  non fidandosi del medico di casa e in attesa  di  quello  che
    avevano mandato a chiamare in città,  avevano tentato ora questo,  ora
    quell'altro  rimedio.   Sfiniti  per  non  aver  dormito  e   dominati
    dall'inquietudine  scaricavano  l'uno  sull'altra  il proprio dolore e
    bisticciavano.
    - E' tornato Petruscia con alcune carte  da  parte  di  vostro  padre-
    sussurrò la ragazza. Il principe Andréj uscì.
    E,  dopo aver udito gli ordini verbali del padre e aver preso il plico
    che questi gli aveva inviato, rientrò nella stanza del bimbo.
    - Come va?  -  domandò alla sorella.
    - Sempre lo stesso.  Aspetta,  per amor di Dio!  Karl  Ivànovic'  dice
    sempre  che  il sonno è la miglior medicina  -  sussurrò sospirando la
    principessina Màrija.
    Il principe Andréj si avvicinò al piccolo e lo toccò. Scottava.
    - Al diavolo voi e il vostro Karl Ivànovic'!
    Prese il bicchiere con la medicina versata a goccia  a  goccia,  e  di
    nuovo si avvicinò.
    - Andréj, non farlo!  -  lo supplicò la sorella.
    Ma  egli,  non  meno  adirato  che  afflitto,  la  guardò  con il viso
    accigliato e si chinò con il bicchiere sul bambino.
    - Voglio che prenda la medicina!   -    esclamò.    -    Ti  prego  di
    dargliela.
    La principessina Màrija si strinse nelle spalle, prese il bicchiere e,
    chiamata  la  bambinaia,  si  accinse  a  somministrare la medicina al
    malatino.  Il bimbo si  mise  a  strillare,  pareva  soffocasse...  Il
    principe Andréj,  con una smorfia di dolore,  si prese la testa tra le
    mani, uscì dalla stanza e andò a sedersi sul divano di quella attigua.
    Aveva sempre in mano le lettere ricevute.  Le  aprì  macchinalmente  e
    cominciò  a  leggerle.   Il  vecchio  principe,   con  la  sua  grossa
    calligrafia slanciata, su un foglio di carta azzurra, gli scriveva:
    "Ho ricevuto in questo momento,  per mezzo del corriere,  una  notizia
    molto  lieta  e  che mi auguro non sia falsa.  Pare che Bennigsen (28)
    abbia sconfitto completamente Buonaparte sotto  Eylau.  A  Pietroburgo
    regna  grande  entusiasmo,   e  la  lista  delle  decorazioni  mandate
    all'esercito non ha fine. Quantunque si tratti di un generale tedesco,
    lo lodo  senza  riserve.  Non  capisco  che  cosa  faccia,  costà,  il
    comandante di Kòrcevo,  un tal Chàndrikov: sinora non sono arrivati né
    uomini,  né viveri.  Va' immediatamente da Chàndrikov e digli che  gli
    farò  tagliare  la  testa  se fra una settimana non sarà tutto qui.  A
    proposito della battaglia di Preussich-Eylau,  ho avuto una lettera di
    Pétenka (29);  egli vi ha preso parte: è tutto vero. Quando nelle cose
    non si immischiano  quelli  che  non  devono  immischiarsi,  anche  un
    tedesco  può  vincere  Buonaparte.  Si  dice  che  sia fuggito in gran
    disordine.  Va' dunque immediatamente a Kòrcevo ed  eseguisci  i  miei
    ordini".
    Il  principe  Andréj  sospirò e aprì un'altra lettera,  scritta su due
    fogli ricoperti di minutissima calligrafia: era di Bilibin. La ripiegò
    senza leggerla e rilesse invece quella del padre  che  finiva  con  le
    parole:  "Va'  dunque  immediatamente  a  Kòrcevo  ed eseguisci i miei
    ordini".
    "Eh no,  scusate tanto,  ma non ci vado sino a che il mio bambino  non
    sia guarito",  si disse,  e avvicinatosi all'uscio,  gettò un'occhiata
    nella camera.  La principessina Màrija era sempre  seduta  accanto  al
    lettino e cullava pian piano il piccolo malato.
    "E che altro mi scrive di sgradevole?", si domandò il principe Andréj,
    cercando di ricordare il contenuto della lettera paterna. "Ah, ecco: i
    nostri hanno riportato una vittoria su Buonaparte,  proprio adesso che
    io non sono in servizio. Sì, sì! si diverte a canzonarmi! Buon pro gli
    faccia..." e cominciò a scorrere la lettera di Bilibin.  Leggeva senza
    capire  nemmeno  la  metà di quello che leggeva,  leggeva soltanto per
    impedirsi di pensare a ciò che da troppo tempo costituiva il suo unico
    tormentoso pensiero.



    CAPITOLO 9.

    Bilibin in qualità di addetto diplomatico, si trovava adesso presso il
    quartier generale e, benché scrivesse in francese, servendosi di motti
    e di giri di parole francesi, descriveva,  con coraggio tutto russo di
    fronte  alle  critiche e alle canzonature,  lo svolgimento dell'intera
    campagna.  Bilibin scriveva che la propria diplomatica "discrétion" lo
    tormentava   e  che  era  felice  di  avere  nel  principe  Andréj  un
    corrispondente di fiducia al  quale  poter  confidare  tutta  la  bile
    accumulata dentro di sé nel costatare ciò che succedeva nell'esercito.
    La  lettera  era  già  vecchia,   scritta  prima  della  battaglia  di
    Preussich-Eylau.
    "Depuis nos grands succès d'Austerlitz vous savez,  mon cher  prince",
    scriveva  Bilibin,  "que  je  ne  quitte  plus les quartiers généraux.
    Décidément j'ai pris le goût de la guerre, et bien m'en a pris. Ce que
    j'ai vu ces trois mois est incroyable.
    "Je commence "ab ovo".  "L'ennemi du genre humain",  comme vous savez,
    s'attaque aux Prussiens. Les Prussiens sont nos fidèles alliés, qui ne
    nous ont trompés que trois fois depuis trois ans. Nous prenons fait et
    cause  pour  eux.  Mais il se trouve que "l'ennemi du genre humain" ne
    fait nulle attention à nos beaux discours,  et avec sa manière impolie
    et  sauvage  se  jette  sur les Prussiens sans leur donner le temps de
    finir la parade commencée,  en deux tours de main les  rosse  à  plate
    couture et va s'installer au palais de Potsdam.
    ""J'ai le plus vif désir", écrit le roi de Prusse à Bonaparte! "que V.
    M.  soit  accueillie  et traitée dans mon palais d'une manière qui lui
    soit agréable,  et c'est avec empressement que j'ai pris à  cet  effet
    toutes  les  mesures que les circonstances me permettaient.  Puissé-je
    avoir réussi!".  Les généraux prussiens se piquent de politesse envers
    les Francais et mettent bas les armes aux premières sommations.
    "Le chef de la garnison de Glogau,  avec dix mille hommes,  demande au
    roi de Prusse ce qu'il doit faire s'il est sommé de se rendre...  tout
    cela est positif.
    "Bref,  espérant en imposer seulement par notre attitude militaire, il
    se trouve que nous voilà en guerre pour tout de bon,  et,  ce qui plus
    est,  en  guerre  sur  nos frontières "avec et pour le roi de Prusse".
    Tout est au grand complet,  il ne nous  manque  qu'une  petite  chose,
    c'est  le  général  en  chef.  Comme  il  s'est  trouvé que les succès
    d'Austerlitz auraient pu être plus décisifs si le genéral en chef  eut
    été moins jeune,  on fait la revue des octogénaires et entre les feld-
    maréchaux Prosorfsky (30)  et  Kamensky  on  donne  la  préférence  au
    dernier.  Le général nous arrive en kibitka à la manière Souvoroff, et
    est accueilli avec des acclamations de joie et de triomphe.
    "Le 4 arrive le premier courrier de Pétersbourg. On apporte les malles
    dans le cabinet du rnaréchal,  qui aime à faire tout par lui-même.  On
    m'appelle  pour  aider à faire le triage des lettres et prendre celles
    qui nous sont destinées.  Le maréchal nous regarde faire et attend les
    paquets qui lui sont adressés.  Nous cherchons: il n'y en a point.  Le
    maréchal devient impatient, se met lui même à la besogne et trouve des
    lettres de l'Empereur pour le comte T.,  pour le prince V.  et autres.
    Alors le voilà qui se met dans une de ses colères bleues. Il jette feu
    et flammes contre tout le monde,  s'empare des lettres,  les décachète
    et lit celles de l'Empereur adressées à d'autres.  "Ah,  si  agisce  a
    questo modo con me! E sta bene, andatevene! fuori tutti!". Et õl écrit
    le fameux ordre du jour au général Bennigsen.
    [31.  "Dopo i nostri grandi successi di Austerlitz,  voi sapete,  caro
    principe che non  mi  sono  più  allontanato  dal  quartier  generale.
    Decisamente  ho  preso  gusto  alla  guerra e ne sono lietissimo.  Non
    potete credere quello che ho visto durante questi tre mesi.
    "Comincio "ab ovo". Come sapete,  "il nemico del genere umano" attacca
    i Prussiani.  I Prussiani sono i nostri fedeli alleati che in tre anni
    ci hanno tradito soltanto tre volte.  Noi  ci  schieriamo  dalla  loro
    parte, ma ecco che "il nemico del genere umano" non bada ai nostri bei
    discorsi  e  con  quel  suo  modo  sgarbato  e  selvaggio,  piomba sui
    Prussiani senza dar loro il tempo di finire la parata incominciata, in
    quattro e quattr'otto li  sbaraglia  senza  alcun  riguardo  e  va  ad
    alloggiare nel palazzo di Potsdam.
    ""Io  ho il più gran desiderio",  scrive il re di Prussia a Bonaparte,
    che V.  M.  sia accolta e trattata nel  mio  palazzo  secondo  i  suoi
    desideri,  e con la più viva sollecitudine ho preso, a tal fine, tutte
    le misure che le circostanze mi hanno consentito. Mi auguro di esservi
    riuscito!".  I generali prussiani  si  piccano  di  cortesia  verso  i
    Francesi e, alla prima intimazione, depongono le armi.
    "Il  comandante  della  guarnigione  di Glogau,  con diecimila uomini,
    domanda al re di Prussia che cosa deve fare se gli viene  intimato  di
    arrendersi... Tutto questo è cosa certa.
    "A  farla  breve,   noi  speravamo  di  imporci  con  il  nostro  solo
    spiegamento militare, ed eccoci trascinati in guerra sul serio e, quel
    che è peggio,  alle nostre frontiere "con e per  il  re  di  Prussia".
    Tutto è pronto; ci manca soltanto una piccolezza: il generale in capo.
    E  poiché  è  stato  dimostrato che i successi di Austerlitz sarebbero
    stati più decisivi se il generalissimo fosse stato meno giovane,  così
    ora  abbiamo  rivolto  la  nostra  attenzione agli ottuagenari e,  tra
    Prozorovskij e Kamenskij,  si dà  la  preferenza  a  quest'ultimo.  Il
    maresciallo  arriva in carrozza coperta alla maniera di Suvorov,  ed è
    accolto con acclamazioni di gioia e di trionfo.
    "Il 4 arriva il primo corriere  da  Pietroburgo.  Le  valigie  vengono
    portate  nello  studio  del  maresciallo,  al  quale  piace fare tutto
    personalmente.  Vengo chiamato per  aiutare  a  far  la  scelta  delle
    lettere  e  ritirare  quelle  che ci sono indirizzate.  Il generale ci
    guarda fare e  aspetta  il  plico  di  quelle  destinate  a  lui.  Noi
    cerchiamo,  ma non ne troviamo. Il maresciallo dà segni di impazienza,
    si mette di persona al lavoro e trova alcune  lettere  dell'imperatore
    per il conte T.,  per il principe V. e per altri. Allora è preso da un
    attacco di  furia  bestiale,  lancia  fuoco  e  fiamme  contro  tutti,
    s'impadronisce  delle  lettere  le  dissuggella  e  legge  quelle  che
    l'imperatore ha diretto ad altri. "Ah, si agisce a questo modo con me!
    E sta bene, andatevene!  fuori tutti!".  E scrive il famoso ordine del
    giorno al generale Bennigsen"].
    ""Io  sono  ferito,  non  posso  montare  a cavallo e quindi non posso
    comandare l'esercito.  Voi avete condotto  il  vostro  corpo  d'armata
    sconfitto  a  Pultusk;  lì  è  in terreno aperto,  senza legna e senza
    foraggio,  perciò bisogna trovare il modo di provvedere e,  come  ieri
    voi  stesso  avete  riferito  al  conte Bukshevden,  occorre pensare a
    ritirarsi sui nostri confini, cosa da eseguire oggi stesso.
    ""A causa del mio continuo andare a cavallo",  scrive  all'imperatore,
    "la  sella  mi ha provocato una escoriazione che,  aggiunta agli altri
    miei inconvenienti di  viaggio,  mi  impedisce  in  modo  assoluto  di
    cavalcare  e  di  comandare  un  esercito  così  numeroso  e perciò ho
    affidato il comando  al  più  anziano  dei  miei  generali,  al  conte
    Bukshevden;  gli  ho  mandato tutti gli ufficiali di servizio e gli ho
    consigliato,  in caso  non  gli  riuscisse  di  avere  del  grano,  di
    ritirarsi  verso  l'interno della Prussia,  giacché ci è rimasto grano
    per una sola giornata e in alcuni reggimenti non ne è rimasto affatto,
    come  hanno  dichiarato  i  comandanti   di   divisione   Osterman   e
    Sedmoreyzkij e i contadini lo hanno consumato tutto; io stesso, sino a
    quando non mi sarò rimesso,  rimarrò nell'ospedale di Ostrolenka. Oggi
    stesso faccio rapporto di quanto sopra, e vi informo che,  se l'armata
    rimarrà in simili bivacchi per altri quindici giorni, in primavera non
    avremo più un uomo sano.
    ""Permettete  che  un  vecchio,  già  screditato  per  non aver potuto
    portare a termine la grande e gloriosa impresa cui era stato chiamato,
    si ritiri in campagna.  Attenderò qui all'ospedale il  vostro  augusto
    consenso  per  non  adempiere il compito di scrivano anziché quello di
    comandante dell'esercito. Il mio allontanamento dall'esercito non avrà
    maggior divulgazione di quanto potrebbe averne  quello  di  un  cieco.
    Uomini come me, la Russia ne ha a migliaia".
    "Le  maréchal se fache contro l'Empereur et nous punit tous;  n'est-ce
    pas que c'est logique!
    "Voilà le premier acte.  Aux suivants l'intérêt et le ridicule montent
    comme  de  raison.  Après  le départ du maréchal il se trouve que nous
    sommes en vue de l'ennemi, et qu'il faut livrer bataille.  Boukshevden
    est général en chef par droit d'ancienneté,  mais le général Bennigsen
    n'est pas de cet avis; d'autant plus qu'il est lui, avec son corps, en
    vue de l'ennemi et qu'il veut profiter de  l'occasion  d'une  bataille
    "aus eigener Hand" comme disent les Allemands.  Il la donne.  C'est la
    bataille de Poultousk qui est censée être une  grande  victoire,  mais
    qui à mon avis ne l'est pas du tout.  Nous autres pékins avons,  comme
    vous savez,  une très vilaine habitude: de décider du gain  ou  de  la
    perte  d'une bataille.  Celui qui s'est retiré après la bataille,  l'a
    perdue,  voilà ce que nous disons,  et à ce titre nous avons perdu  la
    bataille  de  Poultousk.  Bref,  nous nous retirons après la bataille,
    mais nous envoyons un courrier à Pétersbourg,  qui porte les nouvelles
    d'une  victoire,  et  le général ne cède pas le commandement en chef à
    Boukshevden,  espérant recevoir de Pétersbourg en reconnaissance de sa
    victoire  le  titre de général en chef.  Pendant cet interrègne,  nous
    commencons  un  plan  de  manoeuvres  excessivement   intéressant   et
    original. Notre but ne consiste pas, comme il devrait l'être, à éviter
    ou   à  attaquer  l'ennemi,   mais  uniquement  à  éviter  le  général
    Boukshevden,  qui par  droit  d'ancienneté  serait  notre  chef;  nous
    poursuivons  ce  but  avec  tant  d'énergie,  que  même en passant une
    rivière qui n'est pas  guéable,  nous  brûlons  les  ponts  pour  nous
    séparer de notre ennemi qui, pour le moment, n'est pas Bonaparte, mais
    Boukshevden.  Le  général  Boukshevden a manqué d'être attaqué et pris
    par des forces ennemies supérieures,  à  cause  d'une  de  nos  belles
    manoeuvres  qui  nous sauvait de lui.  Boukshevden nous poursuit: nous
    filons.  A peine passe-t-il de notre coté  de  la  rivière,  que  nous
    repassons  de l'autre.  A la fin notre ennemi Boukshevden nous attrape
    et s'attaque à nous.  Les deux généraux se fâchent.  Il y a  même  une
    provocation  en  duel  de  la  part  de  Boukshevden  et  une  attaque
    d'épilepsie de la part de Bennigsen.  Mais,  au  moment  critique,  le
    courrier,  qui porte la nouvelle de notre victoire de Poultousk,  nous
    apporte de Pétersbourg notre nomination de  général  en  chef,  et  le
    premier ennemi Boukshevden est enfoncé: nous pouvons penser au second,
    à Bonaparte. Mais ne voilà-t-il pas qu'à ce moment se lève devant nous
    un troisième ennemi, c'est "il soldato ortodosso" qui demande à grands
    cris du pain,  de la viande, des biscuits du foin  -  que sais-je! Les
    magasins sont vides, les chemins impraticables. "Il soldato ortodosso"
    se met à la maraude,  et d'une manière dont la  dernière  campagne  ne
    peut  vous  donner la moindre idée.  La moitié des régiments forme des
    troupes libres,  qui parcourent la contrée en mettant tout à feu et  à
    sang.  Les  habitants  sont  ruinés  de  fond en comble,  les hopitaux
    regorgent de malades, et la disette est partout. Deux fois le quartier
    général a été attaqué par des troupes de maraudeurs et le  général  en
    chef  a été obligé lui-même de demander un bataillon pour les chasser.
    Dans une de ces attaques on m'a emporté ma malle vide et  ma  robe  de
    chambre. L'Empereur veut donner le droit à tous les chefs de divisions
    de  fusiller les maraudeurs,  mai ie crains fort que cela n'oblige une
    moitié de l'armée de fusiller l'autre!".
    [32. "Il maresciallo è irritato contro l'imperatore e se la prende con
    noi. Logico!
    "Questo  è  il  primo  atto.  Nei  seguenti  aumentano,  naturalmente,
    l'interesse e il ridicolo.  Dopo che il maresciallo se n'è andato,  ci
    si accorge che siamo in  vista  del  nemico  e  che  bisogna  attaccar
    battaglia.  Bukshevden  è comandante in capo per diritto di anzianità,
    ma il generale Bennigsen non è di questa opinione tanto più che è lui,
    con il corpo d'armata,  che si trova di fronte al nemico  e  non  vuol
    perdere l'occasione per dar battaglia "aus eigener Hand",  come dicono
    i Tedeschi,  ossia per proprio conto.  E la dà.  E'  la  battaglia  di
    Pultusk,  considerata una grande vittoria ma che, a mio avviso, non lo
    è  affatto.  Noialtri  borghesi  abbiamo,  come  sapete,  una  pessima
    abitudine:  quella di decidere circa la vittoria o la sconfitta di una
    battaglia.  Chi si ritira dopo lo scontro,  secondo noi lo ha perduto,
    e, con questa idea, gli sconfitti di Pultusk siamo stati noi. Insomma,
    dopo  la  battaglia  noi  ci  ritiriamo,  ma mandiamo a Pietroburgo un
    corriere con la notizia della vittoria,  e il  generale  non  cede  il
    comando   supremo   a  Bukshevden,   nella  speranza  di  ricevere  da
    Pietroburgo, in premio della vittoria, la nomina a comandante in capo.
    Durante  questo  interregno,  diamo  inizio  a  un  piano  di  manovre
    interessantissimo  e  originale.  Il  nostro  scopo  non  è già,  come
    apparirebbe logico,  quello di  fuggire  o  attaccare  il  nemico,  ma
    unicamente  di sottrarci al generale Bukshevden il quale,  per diritto
    di anzianità, dovrebbe essere il nostro capo.  E perseguiamo il nostro
    scopo  con  tanta  energia  che persino nell'attraversare un fiume non
    guadabile bruciamo i ponti per separarci dal nostro nemico che, per il
    momento, non è Bonaparte, ma Bukshevden.  E per poco,  a causa di tali
    manovre  che ci dovrebbero salvare da lui,  il generale Bukshevden non
    fu attaccato e preso da forze nemiche superiori. Bukshevden ci insegue
    e noi fuggiamo. Non appena egli passa sulla riva del fiume dove noi ci
    troviamo, ecco che noi ci trasferiamo sull'altra.  Alla fine il nemico
    Bukshevden  ci  raggiunge e ci provoca.  I due generali si affrontano:
    c'è anche una sfida a duello da parte di Bukshevden e  un  attacco  di
    epilessia da parte di Bennigsen. Ma, nel momento più critico, torna da
    Pietroburgo  il  corriere  che  aveva  portato la notizia della nostra
    vittoria a Pultusk e che ci reca la nomina del  nostro  comandante  in
    capo;  il  nostro primo nemico Bukshevden è annichilito.  Possiamo ora
    pensare al secondo,  a Bonaparte.  Ma ecco sorgere dinanzi  a  noi  un
    terzo  nemico,  "il  soldato ortodosso",  che a gran voce chiede pane,
    carne,  gallette,  fieno e che so altro!  I magazzini sono  vuoti,  le
    strade  impraticabili.  Il "soldato ortodosso" si dà alle ruberie e in
    modo tale che l'ultima campagna non può darvene la minima  idea.  Metà
    dei  reggimenti  si  trasformano  in  bande  di  truppe  libere,   che
    percorrono il paese, mettendo tutto a ferro e fuoco. Gli abitanti sono
    completamente rovinati, gli ospedali rigurgitano di ammalati e ovunque
    regna la  carestia.  Per  due  volte  il  quartier  generale  è  stato
    attaccato  da  bande  di  rapinatori  e  il  generale  in capo è stato
    costretto a chiedere un battaglione per respingerli.  In uno  di  tali
    attacchi  mi  hanno  portato  via  la  valigia vuota e la mia veste da
    camera.  L'imperatore vuol  dare  facoltà  a  tutti  i  comandanti  di
    divisione  di far fucilare i predatori,  ma temo molto che tale ordine
    costringa una metà dell'esercito a fucilare l'altra metà!"]

    Sulle prime il principe Andréj aveva letto solo con gli occhi  ma  poi
    suo  malgrado  (pur  sapendo  sino  a  che  punto  si doveva credere a
    Bilibin),  cominciò a provare un interesse sempre crescente per quanto
    stava leggendo.  Arrivato a questo punto della lettera, appallottolò i
    fogli e li gettò per terra.  Non era irritato  per  quello  che  aveva
    letto,  ma  per  il  fatto  che  quella  vita  di laggiù,  ormai a lui
    estranea,  poteva ancora commuoverlo.  Chiuse gli occhi,  si passò una
    mano  sulla  fronte come per scacciare ogni interesse per quanto aveva
    letto e tese l'orecchio a ciò che accadeva nella stanza del  bimbo.  A
    un tratto gli parve di udire, al di là della porta, uno strano rumore.
    Fu  assalito  dalla  paura: temeva che,  mentre egli era immerso nella
    lettura della lettera, fosse accaduto qualcosa al piccino. Si avvicinò
    in punta di piedi all'uscio e l'aprì.
    Nel momento in cui stava per entrare vide che la bambinaia,  con  aria
    impaurita,  gli  nascondeva qualcosa e che la principessina Màrija non
    era più accanto al lettino.
    - Caro!  -  udì alle sue spalle la voce sommessa della sorella,  nella
    quale  gli  parve  di avvertire un tono disperato.  Come spesso accade
    dopo una lunga notte insonne e dopo una lunga ansia,  egli fu vinto da
    un  terrore  senza motivo.  Pensò che il bimbo fosse morto e gli parve
    che tutto ciò che udiva e che vedeva confermasse il suo terrore.
    "Tutto è finito",  pensò,  e un sudore gelido  gli  bagnò  la  fronte.
    Stordito,  si avvicinò al lettino, convinto di trovarlo vuoto e che la
    governante avesse appunto nascosto il corpicino.  Scostò la cortina: a
    lungo  i  suoi occhi che erravano spaventati non riuscirono a scorgere
    il bimbo.  Finalmente lo vide: il piccolo,  rosso in viso,  giaceva di
    traverso sul lettino, tenendo il capo più basso del guanciale; poppava
    in sogno, aprendo e chiudendo le labbruzze e respirava regolarmente.
    Nel  vederlo,  il  principe  Andréj  si  rallegrò  come  se  lo avesse
    ritrovato dopo averlo perduto.  Si chinò e,  come la sorella gli aveva
    insegnato,  lo  sfiorò  con le labbra per sentire se il piccino avesse
    ancora la febbre.  La tenera fronte era umida,  toccò con la  mano  la
    testa:  anche  i capelli erano bagnati,  tanto il bambino sudava.  Non
    soltanto non era morto,  ma era chiaro che la crisi  era  ormai  stata
    superata, che egli era in via di guarigione.
    Il  principe Andréj provò un irresistibile desiderio di afferrare,  di
    stringersi al petto quella piccola,  indifesa creatura,  ma  non  osò.
    Chino sul bimbo,  gli guardava la testa,  le manine, i minuscoli piedi
    che si delineavano sotto la coperta.  Udì un fruscio alle sue spalle e
    un'ombra apparve sotto la cortina del letto. Non si voltò e continuò a
    contemplare il viso del figlio ed ascoltarne il respiro regolare.
    L'ombra  oscura  era la principessina Màrija che,  silenziosa,  si era
    avvicinata al  lettino  e,  sollevata  la  cortina,  l'aveva  lasciata
    ricadere  dietro di sé.  Il principe Andréj la riconobbe senza neppure
    voltarsi e le tese la mano. Ella gliela strinse con forza.
    - E' tutto sudato  -  disse il principe.
    - Venivo da te per dirtelo.
    Il piccolo si mosse lievemente nel sonno, sorrise e strofinò la fronte
    contro il guanciale.
    Il principe Andréj guardò la sorella.  I luminosi occhi di  lei  nella
    penombra opaca della cortina brillavano più che mai per le lacrime che
    li  colmavano.   Ella  si  protese  verso  il  fratello  e  lo  baciò,
    impigliandosi  leggermente  nella  cortina.  Si  fecero  un  cenno  di
    scherzosa  minaccia e rimasero ancora qualche istante sotto le cortine
    opache,  come se non volessero allontanarsi da quel mondo in cui  loro
    tre erano isolati da tutto il resto...
    Il  principe  Andréj  si  scosse e,  scompigliando i capelli contro la
    mussola della cortina,  si allontanò dal  lettino,  mormorando  in  un
    sospiro:
    - Sì, questa è l'unica cosa che ormai mi è rimasta nella vita!


    CAPITOLO 10.

    Poco dopo la sua ammissione nella confraternita dei massoni, munito di
    tutte  le  istruzioni  che  dovevano  essergli  di guida circa ciò che
    doveva fare nei suoi possedimenti,  Pierre partì per il  governatorato
    di Kiev, dove si trovava la maggior parte dei suoi contadini.
    Giunto  a  Kiev,  Pierre convocò nel suo ufficio centrale tutti i suoi
    amministratori ed  espose  loro  le  proprie  intenzioni  e  i  propri
    desideri.  Dichiarò che presto si sarebbero prese le necessarie misure
    per la completa emancipazione dei contadini dalla servitù della  gleba
    e  che,   frattanto,  si  cercasse  di  non  assoggettarli  a  fatiche
    eccessive,  e che le donne con i figli piccoli fossero  esonerate  dal
    lavoro dei campi;  che i contadini dovevano essere aiutati, che doveva
    cessare l'uso delle  punizioni  corporali  e  che  in  ogni  proprietà
    sarebbero   stati   costruiti   ospedali,   asili  e  scuole.   Alcuni
    amministratori (fra i quali vi  erano  degli  analfabeti)  ascoltavano
    spaventati,  credendo  di capire da quel discorso che il giovane conte
    era scontento della loro amministrazione e delle loro ruberie;  altri,
    dopo  un  primo  momento di timore,  trovarono divertente la pronunzia
    blesa di Pierre e le sue parole nuove e  mai  udite;  altri  provarono
    semplicemente  piacere  nel  sentir  parlare  il loro padrone;  altri,
    infine, i più intelligenti,  tra cui l'amministratore capo,  dedussero
    da  quel  discorso  come  dovessero  comportarsi  con  il  padrone per
    raggiungere i loro scopi.
    L'amministratore capo espresse una viva simpatia per le intenzioni  di
    Pierre;  ma  fece notare che,  oltre ad applicare quelle riforme,  era
    indispensabile occuparsi  anche  degli  affari  in  generale,  le  cui
    condizioni erano tutt'altro che buone.
    Nonostante  le  enormi ricchezze del vecchio conte Bezuchov che Pierre
    aveva ereditato e che,  a quanto si diceva,  gli davano un reddito  di
    cinquecentomila rubli l'anno, egli si sentiva assai meno ricco che non
    al  tempo  in  cui  suo padre gliene passava diecimila.  Egli riteneva
    piuttosto urgente che,  a grandi tratti,  il  suo  bilancio  fosse  il
    seguente:  al  Consiglio  di Tutela (33) si pagavano circa ottantamila
    rubli per tutte le sue proprietà; su per giù trentamila gli costava il
    mantenimento della casa di Mosca,  della villa  fuori  città  e  delle
    principessine;  circa quindicimila andavano per le pensioni e le opere
    di beneficenza;  la contessa,  per il suo  mantenimento,  ne  riceveva
    centocinquantamila;   per   i   vari   debiti  si  pagavano  interessi
    aggirantisi sui settantamila rubli; la costruzione di una chiesa,  già
    iniziata,  era  costata  nei  primi  due anni sui diecimila rubli;  il
    restante denaro  -  circa centomila rubli   veniva  speso  non  sapeva
    neppure  lui stesso come,  e quasi ogni anno era costretto a contrarre
    dei debiti. Ogni anno, inoltre, l'amministratore capo gli dava notizia
    ora di qualche incendio, ora di una carestia,  ora di indispensabili e
    urgenti  riparazioni alle fabbriche e alle varie costruzioni.  Perciò,
    il primo lavoro cui Pierre si  sarebbe  dovuto  dedicare  era  proprio
    quello  al  quale  si sentiva meno portato e meno idoneo: occuparsi di
    affari.
    Ogni giorno  Pierre  lavorava  con  il  suo  amministratore  capo,  ma
    purtroppo  sentiva  che  il  suo lavoro non serviva a far procedere le
    cose neppure di un passo.  Sentiva  che  il  suo  lavoro  si  svolgeva
    indipendentemente  dagli affari,  nei quali non riusciva a inserirsi e
    che non progredivano affatto.  Da un lato,  l'amministratore capo  gli
    esponeva  le  situazioni nella loro luce peggiore dimostrando a Pierre
    la necessità di pagare  i  debiti  e  di  intraprendere  nuovi  lavori
    servendosi  dell'opera  dei  servi  della  gleba,  al  che  Pierre non
    consentiva;   dall'altro  lato,   Pierre  esigeva  che  si  procedesse
    nell'opera  di  emancipazione,  al  che  l'amministratore  opponeva la
    necessità di pagare prima i debiti con il Consiglio di  Tutela,  e  da
    ciò derivava l'impossibilità di una rapida realizzazione del progetto.
    Non  diceva  l'amministratore  capo  che  si  trattasse  di  una  cosa
    assolutamente impossibile; egli proponeva, per realizzarla, la vendita
    delle foreste della provincia di Kostromà,  la vendita delle  terre  a
    valle  del  fiume e di quelle della tenuta di Crimea.  Ma tutte queste
    operazioni  erano  ostacolate,   secondo   quanto   faceva   osservare
    l'amministratore,  da una tale quantità di processi, di deliberazioni,
    di estinzioni di ipoteche,  di citazioni,  eccetera,  che Pierre ci si
    smarriva e si limitava a dire:
    - Sì, sì, fate pure così...
    Pierre  non  aveva  quel  senso  pratico che gli avrebbe consentito di
    accingersi subito all'opera; per questo gli affari non gli piacevano e
    si sforzava di interessarsene soltanto in presenza dell'amministratore
    mentre costui,  dal canto suo,  fingeva,  davanti al conte,  di essere
    convinto  che quel lavoro riuscisse molto vantaggioso per il padrone e
    molto scomodo per lui.
    Nella grande città Pierre  trovò  parecchie  conoscenze:  chi  non  lo
    conosceva  cercava di entrare in relazione con lui,  e tutti accolsero
    cordialmente il nuovo, ricchissimo signore appena arrivato, che era il
    più gran proprietario di  tutta  la  provincia.  Anche  le  tentazioni
    relative alla maggior debolezza di Pierre, quella che aveva confessato
    al  momento della sua ammissione alla Loggia,  erano così forti che il
    giovane non riusciva a vincerle.  Di nuovo,  giorni,  settimane e mesi
    della  vita  di  Pierre trascorsero tra serate,  pranzi,  ricevimenti,
    feste da ballo, senza dargli modo di riflettere e di riprendersi, come
    un tempo a Pietroburgo.  Invece di iniziare una nuova esistenza,  come
    aveva  sperato,  Pierre  continuava a condurre quella stessa di prima,
    semplicemente in una città diversa.
    Dei tre precetti della massoneria Pierre riconosceva di non obbedire a
    quello secondo il quale ogni massone era tenuto a essere un modello di
    vita morale;  e  delle  sette  virtù  massoniche,  due  gli  mancavano
    totalmente:  l'irreprensibilità dei costumi e l'amore della morte.  Si
    consolava al pensiero che in compenso adempiva un altro  precetto,  la
    rigenerazione del genere umano e aveva altre virtù,  quali l'amore per
    il prossimo e, soprattutto, la generosità.
    Nella  primavera  dell'anno  1807,   Pierre  decise  di  ritornare   a
    Pietroburgo.  Aveva intenzione di passare, durante questo viaggio, per
    tutti i suoi  possedimenti  per  rendersi  personalmente  conto  circa
    quanto era stato fatto in obbedienza agli ordini dati, e per costatare
    in  quale  condizione  si  trovasse  ora  la  gente  che Dio gli aveva
    affidato e che egli voleva ardentemente beneficare.
    L'amministratore principale,  che considerava pazzie dannose per  lui,
    per  sé  e  per  i  contadini le riforme progettate dal giovane conte,
    aveva fatto tuttavia qualche concessione.  Pur continuando a sostenere
    l'impossibilità dell'emancipazione, aveva ordinato di far costruire in
    ogni  proprietà  dei grandi edifici per le scuole,  gli ospedali e gli
    asili;  in  vista  dell'arrivo  del  padrone  fece  preparare  ovunque
    accoglienze  dalle  quali fossero escluse la solennità e la pompa che,
    egli  sapeva,  non  erano  gradite  a  Pierre,  ma  manifestazioni  di
    carattere religioso a dimostrazione della gratitudine generale, con le
    immagini  sacre,  l'offerta del pane e del sale,  tutte cose,  insomma
    che, secondo l'idea che si era fatta del giovane conte, dovevano agire
    favorevolmente su di lui e trarlo in inganno.
    La primavera meridionale,  il viaggio rapido e comodo in una  carrozza
    alla   viennese  e  la  solitudine  delle  strade  ebbero  un  effetto
    rasserenante  sull'animo  di  Pierre.  I  possedimenti  che  egli  non
    conosceva ancora erano uno più pittoresco dell'altro; ovunque la gente
    si  mostrava felice,  riconoscente e commossa per i benefici ricevuti;
    ovunque gli venivano fatte accoglienze che,  se pure lo  imbarazzavano
    un  po',  gli  destavano tuttavia in fondo all'anima una sensazione di
    gioia.  In un villaggio i contadini gli si fecero incontro recando  il
    pane  e  il  sale  e  le  immagini  dei  santi  Pietro e Paolo,  e gli
    domandarono il permesso di erigere a proprie spese una nuova  cappella
    nella  chiesa,  in  onore  dei due santi suoi protettori e in segno di
    riconoscenza e di affetto per i benefici ricevuti;  in un  altro,  gli
    vennero  incontro  le  donne  con  i  figli  poppanti  tra le braccia,
    ringraziandolo per averle liberate dai lavori faticosi;  in una  terza
    proprietà  fu  salutato  dal  prete  con  la  croce  e  circondato dai
    fanciulli ai quali egli,  per volere del conte,  insegnava la lettura,
    la scrittura e la religione.  In tutte le sue terre, Pierre vedeva con
    i  propri  occhi  edifici  di  pietra  già  costruiti  o  in  via   di
    costruzione,   secondo  un  unico  progetto,   destinati  a  diventare
    ospedali,  scuole e ospizi che ben presto sarebbero stati  inaugurati.
    Dappertutto  Pierre  vide  sui  registri  degli  amministratori che le
    prestazioni gratuite e obbligatorie erano diminuite  in  confronto  al
    passato  e di ciò fu ringraziato da delegazioni di contadini venutegli
    incontro in caffettano di panno azzurro.
    Pierre ignorava però che il villaggio dove gli erano stati offerti  il
    pane  e  il sale e si voleva costruire una cappella in onore dei santi
    Pietro e Paolo, era un centro commerciale, dove aveva luogo nel giorno
    di San Pietro una fiera importante,  e ignorava anche che la  cappella
    era  da tempo in costruzione a spese dei contadini più ricchi,  quelli
    precisamente che si erano presentati a  lui,  mentre  gli  altri  nove
    decimi  della  popolazione  del  villaggio  viveva  nella  più  penosa
    miseria. Ignorava che, se pure era vero che in seguito a suo ordine le
    madri di bimbi in fasce erano dispensate  dal  lavoro  dei  campi  per
    conto  del  padrone,  quelle stesse madri dovevano compiere nelle loro
    case lavori assai più faticosi.  Ignorava che il  prete  che  gli  era
    venuto  incontro con la croce angariava i contadini esigendo le decime
    e che gli scolari raccolti attorno a lui gli erano stati lasciati  tra
    le  lacrime  dei  genitori che li dovevano poi riscattare con notevoli
    somme di denaro. Ignorava che gli edifici di pietra, eretti secondo un
    unico progetto,  erano costruiti con il lavoro forzato  dei  contadini
    stessi,  le  cui  prestazioni d'obbligo erano aumentate nella realtà e
    diminuite  soltanto  sulla  carta.   Ignorava  infine  che  là,   dove
    l'amministratore gli mostrava sul registro il canone ridotto,  per suo
    ordine,  di un  terzo,  il  lavoro  gratuito  dovuto  al  padrone  era
    raddoppiato.   Perciò  Pierre,  entusiasta  di  quel  giro  nelle  sue
    proprietà, era ritornato in pieno alle intenzioni filantropiche con le
    quali era partito da  Pietroburgo,  e  scriveva  lettere  vibranti  di
    entusiasmo  al  suo  fratello  istruttore,  come egli definiva il Gran
    Maestro.
    "Com'è facile",  diceva tra sé,  "quale lieve sforzo occorre per  fare
    tanto bene! Come si pensa poco a tutto questo!".
    Era  felice  per  la  riconoscenza  che  gli  veniva tributata,  ma si
    vergognava nell'accettarla. Quella riconoscenza, infatti,  lo induceva
    a ricordare quanto bene sarebbe stato in condizione di fare per quella
    gente così semplice e buona.
    L'amministratore capo, uomo molto stupido ma astuto e che aveva capito
    bene l'intelligente e ingenuo conte, se lo rigirava come un giocattolo
    e,  visto  l'effetto  prodotto  su  di  lui  dai  mezzi  impiegati per
    ingannarlo,   si  mise  a  dimostrargli  con  argomenti   più   decisi
    l'impossibilità  e,  soprattutto,  l'inutilità della emancipazione dei
    contadini che,  anche senza  essere  emancipati,  erano  perfettamente
    felici.
    Pierre,  in  fondo  al  cuore,  era d'accordo con l'amministratore sul
    fatto che sarebbe stato difficile  immaginarsi  gente  più  felice  di
    quella,  mentre  Dio  solo sapeva che cosa li attendeva quando fossero
    liberi; ma Pierre, sia pure contro voglia,  insisteva nell'esigere ciò
    che  riteneva  giusto.  L'amministratore promise di usare tutte le sue
    forze per realizzare i desideri del conte,  ben  sapendo  che  mai  il
    conte  sarebbe  stato  in grado di verificare se egli avesse realmente
    preso tutte le misure necessarie per affrettare la vendita dei  boschi
    e delle terre,  per riscattare il debito verso il Consiglio di Tutela,
    e che probabilmente non  avrebbe  mai  domandato  né  saputo  che  gli
    edifici  costruiti  rimanevano  vuoti e che i contadini continuavano a
    dare,  in lavoro e in denaro,  tutto quanto avevano dato sino  allora,
    cioè tutto quello che potevano dare.


    CAPITOLO 11.

    Tornato  dal  viaggio  nel  sud  nelle  migliori condizioni di spirito
    desiderabili,  Pierre realizzò il suo vecchio  progetto  di  fare  una
    visita all'amico Bolkonskij, che non vedeva da più di due anni.
    Boguciàrovo  era situata in una località pianeggiante,  tutt'altro che
    bella,  una distesa di campi coltivati e  di  boschi  di  abeti  e  di
    betulle,  in parte abbattuti e in parte no. La residenza padronale era
    all'estremità della diritta e larga strada maestra che attraversava il
    villaggio,  al di là di uno stagno scavato da poco e riempito d'acqua,
    le  cui  sponde  non  erano ancora ricoperte di erba,  e in mezzo a un
    giovane bosco nel quale sorgevano alcuni pini di grandi proporzioni.
    La residenza padronale comprendeva l'aia, i fabbricati di servizio, le
    scuderie,  un capanno da bagno,  un padiglione e una  grande  casa  di
    pietra  con  un  frontone  ogivale,  la cui costruzione non era ancora
    terminata.  La casa era circondata da un giardino impiantato  da  poco
    tempo.  I recinti e il portone erano solidi e nuovi. Sotto una tettoia
    erano sistemate due pompe da incendio e una botte verniciata di verde;
    le strade erano diritte,  i ponti solidi e  muniti  di  parapetto.  Su
    tutto era evidente l'impronta di un'amministrazione precisa e oculata.
    I  servi  che  Pierre  incontrò  lungo  la via,  alla sua domanda dove
    abitasse il principe,  gli indicarono una piccola  costruzione  nuova,
    situata  proprio  sulla  riva  dello stagno.  Il vecchio cameriere del
    principe Andréj,  Antòn,  aiutò Pierre a scendere dalla carrozza,  gli
    disse  che  il  padrone  era  in casa e lo accompagnò in una piccola e
    linda anticamera.
    Pierre,   ricordando  il  brillante  tenore  di  vita   e   il   lusso
    dell'ambiente   in   cui   aveva   veduto  l'amico  l'ultima  volta  a
    Pietroburgo,  fu  colpito  dalla  modestia  della  piccola  ma  pulita
    casetta.  Attraversò in fretta una saletta odorosa di pino, non ancora
    del tutto intonacata,  e già stava per procedere oltre,  quando  Antòn
    gli passò avanti di corsa in punta di piedi e bussò all'uscio.
    - Che c'è?  -  rispose una voce brusca e sgarbata.
    - Una visita  -  rispose Antòn.
    - Prega che aspetti  -  e si udì il rumore di una sedia smossa.
    Pierre si avvicinò all'uscio a passi rapidi e si trovò viso a viso con
    il principe Andréj che, invecchiato e accigliato, gli veniva incontro.
    Pierre lo abbracciò e,  toltosi gli occhiali,  lo baciò sulle guance e
    lo guardò da vicino.
    - Proprio non ti aspettavo.  Sono felicissimo vederti!   -   disse  il
    principe  Andréj.  Pierre  non diceva nulla e con stupore continuava a
    fissare l'amico.  Il mutamento avvenuto nel principe Andréj  lo  aveva
    profondamente colpito.  Le parole erano state affettuose,  le labbra e
    il volto atteggiati al sorriso, ma lo sguardo al quale il principe non
    riusciva, nonostante il suo desiderio, a dare lo splendore della gioia
    e dell'allegria, era spento, morto. Non che l'amico fosse invecchiato,
    smagrito,  impallidito,  ma quello  sguardo  e  certe  rughe  che  gli
    solcavano  la  fronte,  che  rivelavano una lunga concentrazione su un
    unico pensiero,  avevano sorpreso Pierre e sino a che  non  ci  si  fu
    abituato, glielo fecero sentire estraneo.
    Al  primo  incontrarsi dopo una lunga separazione accade sempre che la
    conversazione stenti ad avviarsi;  si interrogavano e si  rispondevano
    brevemente su cose che avrebbero richiesto  -  ed essi lo sentivano  -
    un lungo colloquio.  Finalmente,  a poco a poco il discorso cominciò a
    indugiare su argomenti già  prima  trattati  con  estrema  concisione,
    sulla  vita  trascorsa,  sui  progetti per l'avvenire,  sul viaggio di
    Pierre,  sulle  sue  occupazioni,  sulla  guerra  e  così  via...   La
    concentrazione  e l'abbattimento che Pierre aveva notato nello sguardo
    del principe Andréj si mostravano ora ancora più evidenti nel  sorriso
    con  cui  egli  lo  ascoltava  e  in modo speciale quando Pierre,  con
    l'animazione della gioia, parlava del passato e dell'avvenire.  Pareva
    che  il  principe Andréj desiderasse,  ma non potesse prendere parte a
    ciò che egli diceva.  Pierre cominciava a sentire che l'entusiasmo,  i
    sogni,  la  sua  speranza  nella  felicità  e nel bene in presenza del
    principe Andréj erano sconvenienti.  Si vergognò di manifestare le sue
    nuove  idee  massoniche,  eccitate  e  ravvivate  in  lui  dal recente
    viaggio.  Si tratteneva,  per il timore  di  apparire  ingenuo,  nello
    stesso   tempo   provava  un  desiderio  irresistibile  di  dimostrare
    all'amico di essere ora un altro uomo,  un uomo ben diverso dal Pierre
    che Andréj aveva conosciuto a Pietroburgo.
    -  Non  posso  dirvi quante esperienze io abbia fatto in questi ultimi
    tempi! Non mi riconosco più.
    - Sì,  siamo entrambi molto mutati da allora  -   rispose il  principe
    Andréj.
    -  E  voi,  che fate  -  domandò Pierre.   -  Quali progetti avete per
    l'avvenire?
    - Progetti   -  ripeté in tono ironico il principe Andréj.   -  I miei
    progetti?   -  ripeté ancora,  quasi stupito dal significato di quella
    parola.   -  Lo vedi?  Sto costruendo una casa: l'anno venturo  voglio
    trasferirmi definitivamente qui...
    Pierre taceva e osservava attentamente il viso rabbuiato dell'amico.
    - No, io domando...  -  disse, ma il principe Andréj lo interruppe.
    - Ma perché parlare di me?  Racconta,  raccontami del tuo viaggio,  di
    tutto quello che hai fatto laggiù nei tuoi possedimenti.
    Pierre allora si mise a raccontare quello che aveva  fatto  nelle  sue
    proprietà,   cercando   di   nascondere   il   più  possibile  la  sua
    partecipazione  ai  miglioramenti  effettuati.   Parecchie  volte   il
    principe  Andréj  disse  prima  di  lui  certe cose relative ad alcune
    riforme, come se tutto ciò che Pierre aveva fatto fosse una storia che
    gli era nota da un pezzo;  non solo lo ascoltava senza  interesse,  ma
    pareva  si vergognasse di quanto Pierre gli veniva dicendo,  tanto che
    questi finì col sentirsi  imbarazzato,  anzi  oppresso,  in  compagnia
    dell'amico. E tacque.
    -  Senti  un  po',  mio  caro  -  disse il principe Andréj il quale si
    trovava anch'egli visibilmente a disagio con il  suo  ospite:  io  qui
    sono  accampato  alla  meglio...  Ci  sono  venuto  soltanto  per dare
    un'occhiata.  Oggi ritorno da mia sorella.  Ti farò conoscere i  miei.
    Ma,  se  non  sbaglio,  tu  li  conosci  già    -    disse,  tanto per
    intrattenere l'ospite con il quale sentiva ora di non avere  nulla  in
    comune.    -  Partiremo dopo pranzo...  E intanto vuoi visitare il mio
    podere?
    Uscirono e passeggiarono sino all'ora  di  pranzo,  discorrendo  delle
    notizie  politiche e delle conoscenze comuni,  come due persone tra le
    quali non esiste alcuna  intimità.  Il  principe  Andréj  parlava  con
    animazione  soltanto  della  nuova  casa  in costruzione e della nuova
    residenza che  stava  preparando,  ma  anche  mentre  trattava  questo
    argomento,  nel bel mezzo del discorso,  mentre descriveva a Pierre la
    futura disposizione interna della casa, si interruppe di colpo.
    - Del resto,    -    riprese    -    qui  non  c'è  proprio  nulla  di
    interessante, andiamo a pranzare e poi partiremo.
    Durante il pranzo il discorso cadde sul matrimonio di Pierre.
    -  Sono  stato  molto  meravigliato  quando  l'ho  saputo  -  disse il
    principe Andréj.
    Pierre arrossì come ogni qualvolta qualcuno vi accennava si affrettò a
    dire:
    - Un giorno vi racconterò come sono andate le cose.  Ma voi sapete che
    tutto questo è finito, e per sempre.
    - Per sempre?  -  ripeté il principe Andréj.  -  Non c'è nulla che sia
    per sempre...
    - Ma voi sapete come tutto è finito? Avete sentito parlare del duello?
    - Sì, so che hai dovuto passare anche per questa prova.
    -  L'unica cosa di cui ringrazio Iddio è di avermi evitato di uccidere
    quell'uomo  -  disse Pierre.
    - E perché?   -  domandò il principe Andréj.   -    Uccidere  un  cane
    rabbioso è sempre un bene.
    - No, uccidere un uomo è male, è ingiusto.
    - Perché ingiusto?   -  ripeté il principe Andréj.   -  Non tocca agli
    uomini giudicare ciò che è giusto e ciò che  è  ingiusto.  Gli  uomini
    hanno  sbagliato  sempre,  sempre  sbaglieranno  e,  soprattutto,  nel
    giudicare ciò che è giusto e ciò che non lo è.
    - E' ingiusto tutto ciò che è male per un altro uomo  -  disse Pierre,
    sentendo con piacere che,  per la prima volta dopo il suo  arrivo,  il
    principe Andréj si animava, cominciava a parlare e desiderava rivelare
    tutto ciò che l'aveva fatto diventare quale era attualmente.
    - Ma chi ti dice cosa è il male per un altro uomo?  -  domandò.
    - Il male? Il male?  -  ripeté Pierre.  -  Noi tutti sappiamo che cosa
    è male per noi.
    - Sì,  noi lo sappiamo, ma quel male che riconosco tale per me, io non
    lo posso fare a un altro  -    disse  il  principe  Andréj  animandosi
    sempre  più,  evidentemente  per il desiderio di esprimere a Pierre le
    sue nuove idee.  E continuò,  parlando in francese:  -  "Je ne connais
    dans la vie que deux maux bien réels c'est le remord et la maladie. Il
    n'est  de  bien  que l'absence de ces maux" [34.  Io non conosco nella
    vita che due veri mali: il rimorso e la malattia.  Il bene non  è  che
    l'assenza di questi mali].  La mia saggezza, attualmente, consiste nel
    vivere per me solo, evitando questi due mali.
    - E l'amore del prossimo?  E il sacrificio di sé?   -  domandò Pierre.
    -  No, non posso essere del vostro parere. Vivere soltanto per non far
    male ad alcuno e non aver rimorsi,  è troppo poco.  Sono vissuto così,
    sono vissuto per me solo e ho sprecato la mia  vita.  Soltanto  adesso
    che vivo, o che almeno mi sforzo  (Pierre si corresse per modestia)  -
    di  vivere  per  gli altri,  soltanto adesso ho capito che cosa sia la
    felicità della vita.  No,  non sono d'accordo con  voi,  e  penso  che
    neppure voi crediate a quello che dite.
    Il   principe   Andréj   guardava   Pierre  in  silenzio  e  sorrideva
    ironicamente.
    - Ecco,  vedrai mia sorella,  la  principessina  Màrija.  Con  lei  ti
    troverai pienamente d'accordo  -  disse.   -  Forse, per quello che ti
    riguarda, hai ragione,   -  proseguì dopo una pausa  -  ma ognuno vive
    a modo suo: tu sei vissuto per te solo e dici di avere sprecato la tua
    vita  e di avere conosciuto la felicità soltanto quando hai cominciato
    a vivere per gli altri. E io ho provato il contrario. Sono vissuto per
    la gloria...  E che è poi la gloria?  Sempre lo stesso  amore  per  il
    prossimo, il desiderio di fare qualcosa per gli altri, il desiderio di
    ricevere il loro elogio...  Così, dunque, sono vissuto per gli altri e
    non soltanto in parte,  ma in tutto e per tutto  ho  sprecato  la  mia
    vita.  Da quando,  invece,  vivo per me solo,  mi sento più calmo, più
    sereno...
    - Ma come può,  un uomo,  vivere per sé solo?    -    domandò  Pierre,
    infervorandosi.  -  E vostro figlio? Vostra sorella? Vostro padre?
    -  Ma questi fanno parte di me stesso,  non sono gli altri  -  obiettò
    il principe Andréj;  -  gli altri, il prossimo, "le prochain", come li
    chiamate tu e la principessina Màrija,  sono essi la fonte  principale
    dell'errore e del male! "Le prochain" sono i tuoi contadini di Kiev ai
    quali tu vuoi fare del bene...
    E guardò Pierre con aria ironica e provocante.  Era chiaro che cercava
    di provocarlo.
    - Voi scherzate!  -  gli ripose Pierre,  animandosi sempre di più.   -
    Quale  male  e quale errore possono esistere nel mio desiderio di fare
    del bene (anche se ho attuato male tale desiderio),  che male  ci  può
    essere  se  dei  poveri  contadini,  uomini  come noi,  che crescono e
    muoiono senza altra concezione di Dio e della verità  oltre  a  quelle
    che  consistono  nel  rito  e  in  una preghiera senza senso,  vengono
    educati nella confortante fede in una vita futura,  in un  premio,  in
    una consolazione,  in una ricompensa? Quale male e quale errore ci può
    essere nell'impedire che tanti uomini muoiano di malattia senza  avere
    un  aiuto,  mentre  è così facile soccorrerli materialmente,  mandando
    loro un medico,  offrendo loro  un  ospedale  e  un  ricovero  per  la
    vecchiaia?  E  non  è  forse  un  bene  indiscutibile e reale che a un
    contadino, a una donna con un bimbo lattante, che ora non hanno riposo
    né giorno ne notte,  io dia un po' di requie e un po' di tempo libero?
    -  soggiunse Pierre, parlando rapidamente.  -  E io questo l'ho fatto,
    sia pure male, sia pure in modo non sufficiente, ma qualcosa ho fatto,
    e  voi  non  solo non riuscirete a convincermi di avere agito male nel
    fare quello che ho fatto,  ma non riuscirete neppure a  farmi  credere
    che  voi  stesso  non siate della mia stessa opinione.  Quello che più
    importa  -  proseguì Pierre  -  è che lo  so,  e  lo  so  con  la  più
    assoluta  certezza,  che  la gioia di fare del bene è l'unica felicità
    della vita.
    - Sì, se consideriamo la questione da questo punto di vista, allora la
    cosa cambia aspetto  -  rispose il principe Andréj.  Io costruisco una
    casa, pianto un giardino, e tu fai degli ospedali. Quello che fai tu e
    quello che faccio io sono cose che possono servire  ugualmente  a  far
    passare  il tempo.  Ma in che cosa consistano esattamente il bene e il
    giusto, lascialo giudicare a Colui che sa tutto, non a noi.  Ma tu,  a
    quanto pare,  hai voglia di discutere,  vero?   -  disse.  -  E allora
    discutiamo!
    Si alzarono da tavola e andarono a sedersi sul terrazzino coperto  che
    teneva luogo di balcone.
    -  Coraggio,  discutiamo!    -   cominciò allora il principe Andréj.Tu
    dici: le scuole  -  e continuò, contando sulle dita: -  l'istruzione e
    così via,  ossia tu lo vuoi togliere  -  e indicò  il  contadino  che,
    passando davanti a loro,  si levava il berretto-  lo vuoi togliere dal
    suo stato animalesco per dargli delle necessità morali,  mentre  a  me
    pare  che  l'unica felicità possibile sia proprio quella dell'animale,
    quella che tu gli vuoi togliere.  Io lo invidio,  e tu  vuoi  renderlo
    simile a me,  pur senza dargli i miei mezzi. In secondo luogo tu dici:
    alleggerirgli il lavoro.  Ma,  questa è la  mia  opinione,  il  lavoro
    fisico  è  per lui una necessità,  come lo è per te e per me il lavoro
    intellettuale. Tu non puoi non pensare. Io mi corico verso le tre,  mi
    vengono in mente tanti pensieri e non posso addormentarmi;  mi volto e
    mi rivolto nel letto e non  riesco  a  prender  sonno  prima  che  sia
    giorno,  perché  penso  e non posso fare a meno di pensare,  così come
    lui, il contadino, non può fare a meno di arare e di falciare;  se non
    lo facesse,  andrebbe all'osteria e si ammalerebbe. Come io non potrei
    sopportare il suo duro lavoro fisico e ne morirei dopo una  settimana,
    così  egli  non  potrebbe  sopportare la mia inerzia.  Ingrasserebbe e
    finirebbe con il morire.  E poi...  che altro hai detto?    -    E  il
    principe  Andréj  piegò  il terzo dito.   -  Ah sì,  gli ospedali,  le
    medicine. Gli viene un colpo apoplettico, sta per morire e tu gli cavi
    il sangue e lo salvi.  Vivrà ancora una diecina d'anni ma  infermo,  e
    sarà  di  peso  a  tutti.  Per  lui  sarebbe più semplice e più facile
    morire.  Ne nasceranno altri,  e anche così  sono  già  tanti!  Se  ti
    dispiacesse  di  aver  perduto un lavoratore,  secondo il mio punto di
    vista, be'... potrei essere d'accordo;  ma no,  tu lo vuoi guarire per
    amor suo.  E questo,  a lui,  non è affatto necessario.  E, del resto,
    come puoi pensare che la medicina abbia mai guarito qualcuno?  Che  ne
    abbia  uccisi,  sì,  e  tanti!    disse,  aggrottando il viso con aria
    cattiva, ed evitando di guardare Pierre.
    Il principe Andréj esprimeva i suoi pensieri con una chiarezza  e  una
    precisione tali da far capire che ci aveva riflettuto più di una volta
    e parlava volentieri e in fretta, come chi sia stato molto tempo senza
    conversare  con  nessuno.  Il  suo sguardo si faceva tanto più animato
    quanto più i suoi giudizi erano pessimistici.
    - Oh,  ma è terribile,  terribile!   -  esclamò Pierre.   -    Io  non
    capisco  come  si  possa  vivere con delle idee come queste.  Ho avuto
    anch'io momenti simili;  mi è accaduto non molto tempo fa a  Mosca,  e
    poi  durante  il viaggio,  ma allora io mi abbatto a tal punto che non
    vivo più,  tutto mi disgusta e,  soprattutto,  ho nausea di me stesso.
    Allora non mangio più, non mi lavo più... E voi?
    -  Perché  non  lavarsi?  Non  è  pulizia non lavarsi...   -  disse il
    principe Andréj.   -  Al contrario,  bisogna cercare in ogni  modo  di
    rendersi la vita gradevole quanto più sia possibile. Io vivo, e di ciò
    non  sono colpevole,  dunque devo vivere come meglio posso,  senza dar
    fastidio a nessuno, sino alla morte.
    - Ma che  cosa  vi  induce  a  vivere  con  simili  pensieri?  Restare
    inattivo, senza muoversi, senza intraprendere nulla?
    - La vita non ci lascia mai tranquilli.  Sarei ben contento di non far
    nulla,  ma ecco,  da un lato la nobiltà di qui mi ha fatto l'onore  di
    eleggermi  suo maresciallo,  e me ne sono liberato a fatica.  Essi non
    potevano ammettere che mi mancassero  le  qualità  necessarie,  quella
    volgarità bonaria e indaffarata, indispensabile in queste cose. Poi ho
    dovuto  mettermi  a  costruire questa casa per avere un cantuccio mio,
    dove poter vivere in pace. Ora c'è la milizia territoriale.
    - Perché non prestate più servizio nell'esercito?
    - Dopo Austerlitz!   -  esclamò in tono cupo  il  principe  Andréj.No,
    grazie  tante;  ho dato a me stesso la parola d'onore che non presterò
    mai più servizio nell'esercito attivo  russo;  neanche  se  Buonaparte
    fosse  a  Smolènsk e minacciasse Lissia-Gori rientrerei nell'esercito.
    Ti dicevo, dunque,  -  riprese, calmandosi  -  che ora mi occupo della
    milizia territoriale. Mio padre è generale in capo del terzo distretto
    e per me l'unico mezzo per evitare di far parte dell'esercito attivo è
    l'essere addetto alla sua persona.
    - Ma anche così, servite la patria.
    - Sì.
    Tacque per un momento.
    - Ma allora perché lo fate?
    - Ecco perché: mio padre è uno  degli  uomini  più  notevoli  del  suo
    secolo,  ma,  invecchiando e pur non essendo cattivo,  ha un carattere
    troppo violento.  E' terribile,  abituato com'è al potere  illimitato,
    specialmente  adesso con questa carica,  conferitagli dal sovrano,  di
    capo della milizia. Se quindici giorni fa io non fossi sopraggiunto in
    tempo,  e sarebbe  bastato  un  ritardo  di  due  ore,  avrebbe  fatto
    impiccare uno scrivano a Jùnkovo!  -  soggiunse il principe Andréj con
    un  sorriso.    -  Così io presto servizio perché,  all'infuori di me,
    nessuno ha influenza su mio padre;  e in tal modo,  di tanto in tanto,
    gli impedisco di compiere degli atti per cui poi si tormenterebbe.
    - Ah, vedete dunque!
    -  Sì,  "mais  ce n'est pas comme vous l'entendez" [35.  Ma non è come
    l'interpretate voi]  -  continuò il principe Andréj.   -   Io  non  ho
    desiderato  e  non  desidero  il  minimo  bene  a  quella  canaglia di
    scrivano,  che aveva rubato non so  quali  stivali  ai  militi;  sarei
    stato,  anzi,  soddisfatto di vederlo impiccare, ma mi rincresceva per
    mio padre, ossia per me stesso.
    Il principe Andréj si animava sempre di più.  I suoi occhi avevano una
    lucentezza febbrile, mentre cercava di dimostrare a Pierre che nessuna
    sua azione aveva come scopo il desiderio di far del bene al prossimo.
    - Dunque, tu vuoi emancipare i contadini?  - proseguì.  -  E' una cosa
    bellissima,  questa, ma non per te, giacché non credo che tu abbia mai
    fatto fustigare né fatto deportare qualcuno in Siberia,  e ancor  meno
    per i contadini stessi.  Se vengono frustati,  percossi o deportati in
    Siberia,  non credo che  per  questo  stiano  peggio.  In  Siberia  il
    contadino  continuerà a condurre la medesima vita bestiale,  le piaghe
    del suo corpo si rimargineranno ed egli sarà felice  esattamente  come
    prima.  Ma  questo  è  necessario  per  quegli  uomini che si rovinano
    moralmente,   che  si  creano  dei  pentimenti,   li   soffocano,   si
    abbrutiscono  perché  hanno  la  possibilità  di tormentare e anche di
    uccidere a torto o a ragione.  Ecco chi mi fa pena e  per  chi  vorrei
    l'emancipazione dei contadini.  Tu forse non hai mai visto,  ma io sì.
    Ho visto delle brave persone,  cresciute nella tradizione  del  potere
    illimitato,  che  con  gli  anni,  quando  più  si  fanno  irritabili,
    diventano crudeli e brutali; sono consce della loro malvagità,  ma non
    possono trattenersi, e ogni giorno sono più infelici.
    Il principe Andréj disse queste cose con tanta convinzione che Pierre,
    suo malgrado, pensò che quei pensieri gli fossero ispirati dal modo di
    comportarsi del padre. E non rispose.
    -  Ti ho detto,  dunque,  di che ho pietà: della dignità umana,  della
    tranquillità della coscienza,  della purezza spirituale,  e non  delle
    loro  schiene  e delle loro fronti che,  per quanto vengano frustate e
    rase a zero, restano sempre le stesse schiene e le stesse fronti.
    - No, no, mille volte no! Non sarò mai d'accordo con voi!   -  esclamò
    Pierre.


    CAPITOLO 12.

    Verso  sera  il  principe  Andréj  e  Pierre  salirono  in  carrozza e
    partirono alla volta di Lissia-Gori.  Di tanto in  tanto  il  principe
    guardava  l'amico e rompeva il silenzio con parole che dimostravano la
    sua ottima disposizione di spirito.
    Indicandogli i campi,  gli descriveva le  migliorie  introdotte  nella
    coltivazione.
    Pierre,  taciturno,  gli  rispondeva  solo  a  monosillabi  e sembrava
    profondamente assorto.  Egli pensava che il principe Andréj era  molto
    infelice, che viveva nell'errore, che non conosceva la vera luce e che
    toccava a lui, Pierre, venirgli in aiuto, illuminarlo e sollevarlo. Ma
    non appena aveva trovato che cosa dirgli,  presentiva che il principe,
    con una sola parola, con un solo argomento, avrebbe distrutto tutta la
    sua dottrina e perciò non osava  cominciare.  Temeva  che  le  proprie
    convinzioni  che  egli  aveva tanto care potessero divenire oggetto di
    derisione.
    - No,  perché pensate...   -  cominciò a dire tutt'a un tratto Pierre,
    abbassando  la  testa come un toro che si prepara a colpire  -  perché
    pensate così? Non dovete pensare così.
    - A proposito di che cosa?  -  domandò il principe Andréj sorpreso.
    - A proposito della vita,  della missione dell'uomo!  Non  può  essere
    come  voi  dite.  Anch'io,  nel  passato,  ragionavo come voi,  ma fui
    salvato, e sapete da che cosa? dalla massoneria. No non sorridete.  La
    massoneria  non  è  una  setta  religiosa come pensate;  essa è la più
    elevata,  l'unica espressione dei lati migliori ed eterni  del  genere
    umano.
    E  Pierre  cominciò a spiegare all'amico che cosa fosse la massoneria,
    così come egli la intendeva.  Diceva che la dottrina massonica era  la
    stessa del cristianesimo, liberata dalle strettoie dello stato e della
    religione, una dottrina di uguaglianza, di fraternità e di amore.
    -  Soltanto  la nostra sacra fratellanza ha un senso reale nella vita;
    tutto il resto è sogno  -  diceva Pierre.  -  Convincetevi, amico mio,
    che al di fuori di questa unione tutto è un cumulo di  menzogne  e  di
    ingiustizie,  sicché io sono d'accordo con voi nell'ammettere che a un
    uomo buono  e  intelligente  non  resta  altro,  come  fate  voi,  che
    attendere  la  fine  della  vita cercando soltanto di non dar fastidio
    agli altri.  Ma adottate le nostre convinzioni fondamentali,  venite a
    far parte della nostra società, affidatevi a noi lasciandovi guidare e
    vi sentirete subito, come è accaduto a me, una parte di quell'immensa,
    invisibile catena, il cui inizio si nasconde nel cielo.
    Il principe Andréj,  con gli occhi fissi davanti a sé,  ascoltava muto
    le parole di Pierre.  Alcune volte,  non avendo udito bene a causa del
    rumore  della  carrozza,  pregò Pierre di ripetere alcune cose.  Dalla
    luce inconsueta che gli si era accesa negli occhi e  dal  silenzio  di
    lui,  Pierre capiva che le sue parole non erano cadute nel vuoto,  che
    il principe Andréj non lo avrebbe interrotto e che non avrebbe  deriso
    quanto egli diceva.
    Giunsero  a  un  fiume  che  era  straripato  per la piena e dovettero
    traghettare.  Mentre la carrozza e i cavalli  vi  venivano  sistemati,
    essi salirono sulla chiatta.
    Il principe Andréj,  appoggiato al parapetto,  guardava in silenzio la
    distesa delle acque scintillanti sotto i riflessi rossi de tramonto.
    - Be' cosa ne pensate?  -  chiese Pierre.  -  Perché tacete?
    - Cosa ne penso?  Ti ho ascoltato.  E' tutto giusto   -    rispose  il
    principe.   -  Ma tu dici: "Entra nella nostra confraternita.,  noi ti
    additeremo lo scopo della vita,  la missione dell'uomo e le leggi  che
    regolano  l'universo".  Ma  voi chi siete?  Uomini.  Perché dunque voi
    sapete tutto?  Perché io soltanto non vedo ciò che voi vedete?  Perché
    voi vedete in terra il regno della verità e del bene e io non lo vedo?
    Pierre lo interruppe.
    - Ma credete a un'altra vita?  -  gli domandò.
    -  A un'altra vita?   -  ripeté il principe Andréj,  ma Pierre non gli
    lasciò il tempo di rispondere e interpretò quella ripetizione come  un
    diniego,   tanto   più  che  egli  conosceva  le  antiche  convinzioni
    ateistiche di lui.
    - Voi dite che non riuscite a vedere in terra  il  regno  del  bene  e
    della verità.  Neppure io lo vedevo,  e non è possibile vederlo quando
    si considera la nostra vita come la  fine  di  tutto.  Sulla  "terra",
    proprio  su  questa  terra    -    (e  Pierre  indicò  i  campi che li
    circondavano)  -  non esiste la verità: tutto  è  malvagità,  tutto  è
    menzogna;  ma  nell'universo,  inteso  nel  senso più vasto,  regna la
    verità; noi ora siamo figli della terra,  ma nell'eternità siamo figli
    dell'universo.  Forse  che  io non sento,  dentro l'animo mio,  di far
    parte di questo immenso e armonioso tutto?  Forse che non sento che in
    questa  moltitudine  infinita  di  esseri  in  cui  la divinità o,  se
    preferite, la suprema potenza, si manifesta, io rappresento un anello,
    un gradino tra le creature inferiori e quelle superiori? Se io vedo, e
    vedo con chiarezza questa scala che sale dalle piante all'uomo, perché
    dovrei pensare che la scala finisce con me e non porti  più  in  alto,
    sempre più in alto?  Io sento che,  non soltanto non posso scomparire,
    come nulla nel mondo scompare,  ma che esisterò sempre  e  che  sempre
    sono  esistito.  Sento  che,  oltre a me e sopra di me,  vivono esseri
    spirituali e che nel loro mondo la verità esiste.
    - Sì, questa è la dottrina di Herder (36)  -  disse il principe Andréj
    -  ma non è questo,  mio caro,  che possa convincermi;  la vita  e  la
    morte soltanto lo possono fare. Quello che ti convince è il vedere una
    creatura  a  te  cara  e  legata  a te,  di fronte alla quale tu fosti
    colpevole e verso la quale speravi di giustificarti  -   (il  principe
    Andréj  ebbe  un tremito nella voce e si voltò dall'altra parte)  -  e
    tutt'a un tratto questa creatura soffre,  si  tormenta  e  finisce  di
    esistere...  Perché?  E'  impossibile  che  non  ci  sia una risposta!
    Anch'io credo che ci sia.  Ecco quello che convince,  quello che mi ha
    convinto...  -  concluse il principe Andréj.
    -  Ma sì,  ma sì  -  disse Pierre.   -  Non è forse la stessa cosa che
    dico io?
    - No.  Io dico soltanto che non sono i  ragionamenti  che  ti  possono
    convincere  della  necessità di una vita futura,  ma è il fatto che tu
    cammini nella vita, mano nella mano, con un altro essere umano e tutto
    a un tratto questo essere scompare nel di là,  nel nulla,  e tu stesso
    ti  fermi  davanti  a  quell'abisso  e  vi  guardi dentro.  E io ci ho
    guardato...
    - E allora?   -  esclamò Pierre.   -  Voi sapete che c'è un "di là"  e
    che c'è "qualcuno". Di là è la vita futura e quel Qualcuno è Dio!
    Il  principe  Andréj  non rispose.  La vettura e i cavalli ormai da un
    pezzo erano passati sull'altra riva ed erano già attaccati; il sole si
    era nascosto a metà,  e la brina  della  sera  copriva  di  stelle  le
    pozzanghere presso il traghetto,  ma Pierre e Andréj,  con stupore dei
    domestici, dei cocchieri e dei traghettatori, erano ancora ritti sulle
    zattere e continuavano a discorrere.
    - Se Dio esiste, se esiste una vita futura,  esistono anche la virtù e
    la  verità;  e  la suprema felicità dell'uomo consiste nell'aspirare a
    raggiungerla.  Si deve vivere,  si deve amare,  si  deve  credere    -
    diceva  Pierre    -   che non viviamo soltanto su un piccolo spazio di
    terra,  ma che vivremo e vivremo in eterno là nel tutto!   -  E indicò
    il cielo.
    Il  principe  Andréj  stava  in  piedi,  con  i  gomiti  appoggiati al
    parapetto e,  ascoltando Pierre senza  alzare  gli  occhi,  fissava  i
    riflessi purpurei del tramonto sulla superficie azzurrina dell'acqua.
    Pierre  tacque.  Regnava  attorno un profondo silenzio.  La chiatta da
    tempo aveva  toccato  la  riva  e  soltanto  le  onde  della  corrente
    continuavano a mormorare, battendo sul fondo con un fievole sciacquio.
    Sembrò  allora  al principe Andréj che quello sciacquio commentasse le
    parole di Pierre e dicesse: "E' vero! E' vero! Credigli!".
    Il principe sospirò e con  uno  sguardo  raggiante,  mite,  infantile,
    fissò il viso di Pierre,  acceso di entusiasmo ma pur sempre timido di
    fronte alla superiorità dell'amico.
    - Ah, se fosse davvero così!  -  esclamò.  -  Ma ora andiamo a prender
    posto in carrozza  -  aggiunse e, sceso dalla zattera,  alzò gli occhi
    al  cielo  che  Pierre  gli aveva indicato e per la prima volta,  dopo
    Austerlitz, rivide quell'immenso, eterno cielo che aveva veduto mentre
    giaceva immobile sul campo di battaglia.. Allora qualcosa che da molto
    tempo dormiva in lui, qualcosa che costituiva la sua parte migliore si
    destò a un tratto nella sua  anima  infondendogli  una  sensazione  di
    letizia  e  di  gioventù.  Quella  sensazione però svanì non appena il
    principe Andréj ritornò alle consuete condizioni della  sua  vita;  ma
    egli sapeva ormai che un sentimento nuovo,  che non sapeva sviluppare,
    viveva profondamente in  lui.  L'incontro  con  Pierre  segnò  per  il
    principe   Andréj  la  data  dalla  quale,   pur  non  essendo  mutata
    l'esteriorità della sua vita,  ebbe inizio per lui una vita  interiore
    completamente diversa.


    CAPITOLO 13.


    Era  già  quasi  buio quando il principe Andréj e Pierre scesero dalla
    carrozza davanti all'ingresso principale della  casa  di  Lissia-Gori.
    Mentre si stavano avvicinando,  il principe fece notare a Pierre,  con
    un sorriso,  l'agitazione che si manifestava davanti  all'ingresso  di
    servizio.  Una vecchietta curva,  con un sacco sulle spalle, e un uomo
    di piccola statura, vestito di nero e con i capelli lunghi,  al vedere
    la  carrozza  che  si  era  fermata,  erano  fuggiti indietro verso il
    portone.  Due donne corsero a raggiungerli e  tutti  e  quattro,  dopo
    essersi voltati per guardare,  scomparvero spaventati nell'ingresso di
    servizio.
    - Sono la "gente di Dio" di Mascia  -    disse  il  principe  Andréj.-
    Hanno  creduto che fosse mio padre.  Questa è l'unica cosa nella quale
    non gli obbedisce!
    - Ma cos'è questa "gente di Dio"?  -  domandò Pierre.
    Il  principe  Andréj  non  ebbe  tempo  di  rispondere.   I  domestici
    accorrevano  loro  incontro,  ed  egli si informò subito dove fosse il
    vecchio principe e se lo aspettavano presto.
    Il vecchio principe era ancora in città,  ma lo  si  attendeva  da  un
    momento all'altro.
    Il principe Andréj accompagnò Pierre nel proprio appartamento che,  in
    perfetto ordine,  lo attendeva sempre nella casa del padre,  e si recò
    solo nella camera del bimbo.
    - Andiamo da mia sorella  -  disse poi,  ritornandone;   -  ancora non
    l'ho vista.  Adesso si nasconde e sta  con  la  sua  "gente  di  Dio".
    Resterà  imbarazzata,  sono certo,  e tu vedrai la sua "gente di Dio".
    "C'est curieux,  ma parole" [37.  E'  una  cosa  interessante,  te  lo
    assicuro].
    - "Qu'est-ce que c'est que" [33.  Che cos'è]  la "gente di Dio"?chiese
    ancora Pierre.
    - Ora vedrai.
    La principessina Màrija si confuse davvero e il suo viso si  coprì  di
    chiazze  rosse  quando  i  due  amici  entrarono nella sua camera,  un
    ambiente accogliente, dove le lampade ardevano davanti alle icone. Era
    seduta sul divano,  davanti al samovàr,  e  accanto  a  lei  stava  un
    ragazzo con un lungo naso e lunghi capelli, vestito da monaco.
    In  una  poltrona  presso  il divano,  era seduta una vecchia scarna e
    grinzosa dall'espressione dolce e infantile.
    - "André, pourquoi ne pas m'avoir prévenue?" [39.  Andréj,  perché non
    mi  hai avvertita?]  -  disse in tono di dolce rimprovero,  mettendosi
    davanti ai suoi pellegrini come una chioccia davanti al suoi  pulcini.
    -    "Charmée  de vous voir.  Je suis très contente de vous voir" [40.
    Lieta di vedervi.  Sono molto contenta di vedervi]  -  disse a Pierre,
    mentre questi le baciava la mano.  L'aveva conosciuto sin da bambino e
    ora l'amicizia di  lui  con  Andréj,  le  sue  disgrazie  coniugali  e
    soprattutto  il  suo  viso  dall'espressione  semplice  e  buona,   la
    disponevano favorevolmente verso di lui.  Lo guardava con i suoi begli
    occhi  radiosi e pareva dirgli: "Vi voglio molto bene,  ma vi prego di
    non ridere di questa mia gente...". Dopo aver scambiato i primi saluti
    si sedettero.
    - Ah, c'è anche Ivànuska, qui!  -  disse il principe Andréj, indicando
    con un sorriso il giovane pellegrino.
    - Andréj!  -  esclamò la fanciulla in tono supplichevole.
    - "Il faut que vous sachiez que c'est une femme" [41.  Devi sapere che
    è una donna]  -  disse Andréj all'amico.
    - "André,  au nom de Dieu" [42. Andréj, in nome di Dio!]  -  ripeté la
    principessina Màrija.
    Si capiva che le parole scherzose del fratello verso i pellegrini e la
    vana difesa  di  costoro  da  parte  della  principessina  erano  cose
    consuete, ormai abituali tra fratello e sorella.
    -  "Mais,  ma  bonne  amie",    -   disse il principe Andréj  -  "vous
    devriez au contraire m'être reconnaissante  de  ce  que  j'explique  à
    Pierre  votre  intimité  avec  ce  jeune  homme" [43.  Ma,  amica mia,
    dovreste invece essermi riconoscente che io spieghi a Pierre la vostra
    intimità con questo giovanotto].
    - "Vraiment?"  [44.  Davvero?]    -    chiese  Pierre  con  curiosità,
    seriamente,  del  che  gli  fu  particolarmente  grata  la  fanciulla,
    osservando attraverso le lenti il viso di Ivànuska che,  resosi  conto
    che si parlava di lui, guardava tutti con un'aria furbesca.
    La  principessina Màrija aveva avuto torto di sentirsi imbarazzata per
    i suoi pellegrini. Essi non erano per nulla intimiditi. La vecchietta,
    a occhi bassi, guardava di tanto in tanto in tralice i nuovi venuti e,
    dopo aver deposto la tazza vuota capovolta sul piattino e avervi messo
    accanto una zolletta di zucchero rosicchiata,  tranquilla e  immobile,
    stava   seduta   nella  sua  poltrona  aspettando  che  le  offrissero
    dell'altro tè. Ivànuska, bevendo direttamente dal piattino, guardava i
    due giovani con i suoi maliziosi occhi di donna.
    - Sei stata a Kiev?  -  domandò Andréj alla vecchietta.
    - Sì, padre, ci sono stata  -  rispose la vecchia di natura ciarliera.
    -  Proprio a Natale ho avuto  la  fortuna  di  ricevere  la  Comunione
    presso le sante reliquie.  E adesso vengo da Koljazin,  padre,  dove è
    avvenuto un grande miracolo...
    - E Ivànuska era con te?
    - Io vado per conto mio  -  rispose Ivànuska,  cercando di parlare con
    voce di basso.  -  Ho incontrato Pelagéjuska soltanto a Jùchovo.
    Pelagéjuska   interruppe  il  suo  compagno:  era  chiaro  che  voleva
    raccontare ciò che aveva visto.
    - A Koljazin, padre, si è avuto un grande miracolo.
    - Quale?  Si sono trovate nuove reliquie?   -    domandò  il  principe
    Andréj.
    -  Smettila,  Andréj   -  intervenne la principessina Màrija.   -  Non
    raccontare niente, Pelagéjuska.
    - Che dici mai,  "màtuska"?  Perché non dovrei raccontare?  Gli voglio
    bene,  è  buono.  E' un mio benefattore,  mandatomi da Dio: mi ha dato
    dieci rubli... me ne ricordo. Quando fui a Kiev, Kirjusa lo "jurodivi"
    (45),  vero uomo di Dio che va scalzo d'inverno e d'estate,  mi  dice:
    "Che fai qui?  Perché non vai dove devi andare? Va' a Koljazin, là c'è
    una icona miracolosa: la Vergine  Madre  si  è  rivelata  ai  fedeli".
    All'udire quelle parole ho salutato i miei Santi e sono andata.
    Tutti  tacevano.  Parlava  soltanto  la  pellegrina con voce monotona,
    aspirando l'aria.
    - Sono arrivata,  padre mio,  e la gente mi dice: c'è stato un  grande
    miracolo:  dalla  guancia  della  Santissima  Madre di Dio cola l'olio
    santo.
    - Sì, sì... sta bene, racconterai più tardi  -  disse la principessina
    Màrija, arrossendo.
    - Permettetemi di chiedervi una cosa  -  intervenne Pierre.  -  Senti,
    l'hai visto con i tuoi occhi questo miracolo?
    - Certo,  padre mio,  ho avuto questa gioia.  Una  luce,  come  quella
    celeste,  splendeva  sul  viso  della  Vergine  Madre  e dalla guancia
    scendevano gocce e gocce...
    - Ma si trattava certamente di un inganno!   -   esclamò  ingenuamente
    Pierre che ascoltava con attenzione la pellegrina.
    -  Oh,  padre  mio,  che  dici?    -   esclamò spaventata Pelagéjuska,
    volgendosi verso la principessina Màrija, come per chiederle aiuto.
    - Così si inganna il popolo  -  ripeté Pierre.
    - O Signore Gesù Cristo!   -  disse la pellegrina facendosi  il  segno
    della croce.   -  Non dir questo,  padre mio! C'era là un generale che
    non voleva credere e disse: "Sono i monaci che combinano imbrogli", ma
    non appena ebbe pronunziato queste parole, divenne cieco.  Poi vide in
    sogno che la Santa Vergine era venuta da lui e gli aveva detto: "Credi
    in  me,  e  io  ti  guarirò".  E  allora  egli  cominciò a supplicare:
    "Portatemi,  portatemi da Lei!".  Ti dico la verità,  l'ho visto con i
    miei  occhi.  Condussero il cieco dalla Vergine,  proprio davanti alla
    Sua immagine egli cadde in ginocchio e supplicò: "Guariscimi e ti darò
    tutto ciò che lo zar mi ha donato".  L'ho visto io stessa,  padre: c'è
    una stella messa proprio dentro...  Ebbene, riacquistò la vista! E' un
    peccato parlare come fai tu. Dio ti castigherà  -  concluse, rivolta a
    Pierre.
    - E come mai la stella  è  capitata  nell'immagine?    -    chiese  il
    giovane.
    - E hanno promosso generale anche la Santa Vergine?   -  intervenne il
    principe Andréj, sorridendo.
    Pelagéjuska a un tratto impallidì e giunse le mani.
    - Padre mio,  padre  mio,  tu  commetti  peccato,  e  hai  un  figlio!
    cominciò a dire,  mentre il suo pallido viso si copriva di rossore.  -
    Padre, che Iddio ti perdoni per quello che hai detto...   -  E si fece
    il segno della croce.
    -  Signore  Iddio,  perdonalo!  "Màtuska",  che  è questo?   -  chiese
    rivolta alla principessina Màrija. Si alzò e, quasi piangendo, si mise
    a preparare il sacco.  Era visibilmente scandalizzata e si  vergognava
    di  avere  ricevuto  benefici  da  una  casa dove si dicevano cose del
    genere  e,   nello  stesso  tempo,   le  rincresceva  di  dovervi  ora
    rinunziare.
    -  Vi  divertite,  eh?   -  disse la principessina Màrija.   -  Perché
    siete venuti da me?
    - Ma no, Pelagéjuska, io ho scherzato. "Princesse, ma parole,  je n'ai
    pas  voulu l'offenser" [46.  Vi assicuro,  principessa,  non ho voluto
    offenderla!],   ho  detto  così  per  dire...   Non  ci  pensate  più,
    Pelagéjuska,  ho  scherzato    -    ripeté,  sorridendo  timidamente e
    desiderando cancellare la sua colpa.
    Pelagéjuska si fermò con diffidenza,  ma sulla faccia di Pierre vi era
    una  espressione  di  così  sincero  pentimento,  e il principe Andréj
    guardava con occhi così miti,  ora l'amico,  ora  la  vecchietta,  che
    questa a poco a poco si calmò.


    CAPITOLO 14.

    La  pellegrina  si calmò e,  ripreso l'argomento,  si mise a parlare a
    lungo del padre Amfilochi,  un uomo di così santa vita che le sue mani
    diffondevano  l'aroma  dell'incenso;  e raccontò che alcuni monaci che
    lei conosceva, durante il suo ultimo pellegrinaggio a Kiev, le avevano
    dato le chiavi dei sotterranei dove, avendo con sé come cibo due pezzi
    di pane,  aveva trascorso insieme con i santi due giorni e due  notti.
    "Prego davanti a uno,  lo adoro e poi passo a un altro.  Mi addormento
    per un po', poi riprendo le mie preghiere e i miei atti di adorazione.
    Regnavano là sotto, "màtuska", un tale silenzio e una tale beatitudine
    che non avevo neppur più voglia di tornare alla luce del sole".
    Pierre ascoltava seriamente e con attenzione.  Il principe Andréj uscì
    dalla camera e, dietro di lui, lasciando che la "gente di Dio" finisse
    di  prendere il suo tè,  la principessina Màrija accompagnò Pierre nel
    salotto.
    - Siete molto buono  -  gli disse.
    - Ah,  davvero non volevo offenderla.  Comprendo e apprezzo tanto quei
    sentimenti.
    La  principessina  Màrija  lo  guardò  senza  dir  nulla e gli sorrise
    affettuosamente.
    - Vi conosco da molto tempo e vi voglio bene come a  un  fratellodisse
    la  fanciulla.    -   Come avete trovato Andréj?   -  aggiunse subito,
    senza lasciargli il tempo di rispondere alle sue affettuose parole.  -
    Mi dà molta preoccupazione.  D'inverno sta  meglio,  ma  nella  scorsa
    primavera  la  sua  ferita  si  è  riaperta  e il dottore ha detto che
    dovrebbe andare a curarsi.  E anche il suo stato d'animo mi è causa di
    timore.  Non  ha  il  carattere  che  abbiamo noi donne,  che possiamo
    sfogare il nostro dolore con le  lacrime.  Egli  se  lo  tiene  chiuso
    dentro.  Oggi  è allegro e vivace,  ma è il vostro arrivo che ha agito
    così su di lui; molto di rado lo vedo in tale disposizione di spirito.
    Se voi riusciste a persuaderlo a recarsi  all'estero!  Ha  bisogno  di
    attività, e questa vita monotona e tranquilla lo uccide. Gli altri non
    se ne accorgono, ma io sì!
    Verso le dieci i domestici corsero verso l'ingresso,  udendo i sonagli
    della carrozza del vecchio principe che stava arrivando.  Anche Andréj
    e Pierre gli uscirono incontro.
    -  Chi è?   -  chiese il vecchio principe,  scendendo dalla carrozza e
    scorgendo Pierre.  -  Ah, bene,  bene!  Baciami!   -  esclamò,  quando
    seppe chi era il giovane sconosciuto.
    Il vecchio era di buon umore e fu assai cordiale con Pierre.
    Prima  della cena,  il principe Andréj,  ritornato nello studio di suo
    padre,  trovò il vecchio in animata  discussione  con  Pierre.  Questi
    voleva  dimostrare che sarebbe venuto un tempo in cui non ci sarebbero
    più state guerre.  Il vecchio principe lo contraddiceva,  ma discuteva
    senza andare in collera.
    -  Lascia  scorrere  il  sangue dalle vene,  sostituiscilo con acqua e
    allora non ci saranno più guerre. Ciarle di donnette, niente altro che
    ciarle di donnette!  -  esclamò, ma batté affettuosamente sulle spalle
    di Pierre e si accostò alla tavola presso la quale il principe Andréj,
    che evidentemente non aveva voglia di  partecipare  alla  discussione,
    sfogliava le carte che suo padre aveva portato dalla città. Il vecchio
    principe gli si avvicinò e cominciò a parlare di affari.
    -  Il  maresciallo  della  nobiltà,  il  conte Rostòv,  non ha fornito
    nemmeno metà dei suoi uomini.  E' venuto in città,  gli è  saltato  in
    testa  di  invitarmi  a  pranzo:  gliel'ho dato io il pranzo!  Prendi,
    guarda questa carta... Be',  mio caro  -  disse il principe Nikolàj al
    figlio  e  battendo ancora con la mano sulla spalla di Pierre  -  è un
    bravo ragazzo il tuo amico,  e gli voglio già bene.  Mi  eccita...  Ci
    sono uomini che dicono cose sagge,  ma non si ha voglia di ascoltarli;
    lui,  invece,  dice delle sciocchezze,  ma accende anche me  che  sono
    vecchio.  Be',  andate,  andate...  Forse  verrò  a  cenare  con  voi.
    Riprenderemo a discutere.  Devi voler bene  alla  mia  sciocchina,  la
    principessina Màrija  -  gridò poi a Pierre dalla soglia.
    Soltanto ora,  durante il suo soggiorno a Lissia-Gori, Pierre apprezzò
    la forza e l'incanto della sua amicizia con il principe Andréj. Questo
    incanto si manifestava non soltanto nei rapporti con il  principe,  ma
    anche con i parenti e i familiari di lui. Pierre si era subito sentito
    un  vecchio amico del severo principe Nikolàj Andréevic' e della buona
    e timida principessina Màrija,  nonostante conoscesse appena sia l'uno
    sia l'altra.  E tutti gli volevano già bene. Non solo la principessina
    Màrija, conquistata dal comportamento dolce di lui verso i pellegrini,
    lo guardava con occhi lucenti e affettuosi,  ma anche il piccolo di un
    anno, il principino Nikolàj, come il nonno soleva chiamarlo, sorrideva
    a  Pierre  e  gli  si  buttava  tra  le  braccia.  Michaìl  Ivanyc'  e
    "mademoiselle" Bourienne lo guardavano sorridendo gioiosamente  quando
    egli discorreva con il vecchio principe.
    Il  vecchio  principe  venne  con  gli  altri a cena: evidentemente lo
    faceva per  Pierre.  Nei  due  giorni  che  passò  a  Lissia-Gori,  fu
    straordinariamente affettuoso con lui e gli ordinò di ritornare.
    Dopo la partenza di Pierre, tutti i membri della famiglia si trovarono
    riuniti  e  si  misero  a parlare di lui,  come sempre avviene dopo la
    partenza di un nuovo ospite e tutti,  cosa  che  accade  di  rado,  ne
    parlarono soltanto bene.


    CAPITOLO 15.

    Tornato al reggimento dopo la licenza, Rostòv sentì per la prima volta
    quanto  fossero  forti  i legami che lo univano a Denissov e a tutti i
    colleghi.
    Già mentre vi si avvicinava,  provava le stesse sensazioni  di  quando
    stava tornando alla sua casa di via Povàrskaja. Allorché vide il primo
    ussaro  del  suo  reggimento,   con  la  giubba  sbottonata,  allorché
    riconobbe il rosso Dementev e scorse i pali cui venivano  attaccati  i
    cavalli  sauri,  allorché  udì  Lavruska  gridare  allegramente al suo
    padrone: "Il conte è arrivato!" e l'arruffato  Denissov,  che  dormiva
    disteso  sul  letto,  si  precipitò fuori dalla baracca e lo abbracciò
    mentre gli altri ufficiali gli si stringevano attorno, Rostòv provò la
    stessa commozione di quando aveva abbracciato i genitori e le sorelle,
    e le lacrime di gioia che gli serrarono  la  gola  gli  impedirono  di
    parlare.  Anche  il  reggimento era per lui una casa,  una casa cara e
    accogliente come la casa paterna.
    Dopo che si fu presentato al comandante e fu assegnato al  suo  solito
    squadrone,  dopo  aver provveduto al foraggio e ripreso a occuparsi di
    tutti i minuti interessi del  reggimento  e  si  sentì  privato  della
    libertà e limitato in una stretta, immutabile cornice, Rostòv provò il
    medesimo  senso  di  calma  e la medesima consapevolezza di trovarsi a
    casa,  al proprio posto,  che aveva avvertito sotto il tetto  paterno.
    Non vi era al reggimento il disordine che regna nel libero mondo, dove
    egli non sapeva trovare il proprio posto o sbagliava nello sceglierlo;
    non  vi era Sònja,  con la quale era necessario o non necessario avere
    una spiegazione;  non vi era la possibilità di andare o non andare  in
    qualche posto;  non vi erano le ventiquattro ore della giornata che si
    potevano impiegare in modi diversi;  non vi era quella grande quantità
    di  persone tra cui nessuna era più intima o meno di un'altra;  non vi
    erano gli incerti e imprevisti rapporti di denaro con il padre;  nulla
    vi era che ricordasse la terribile perdita al gioco con Dòlochov!  Lì,
    al reggimento,  tutto era semplice  e  chiaro.  Il  mondo  intero  era
    suddiviso  in  due  parti  disuguali: una costituita dal reggimento di
    Pàvlograd,  l'altra che comprendeva tutto il resto.  E  con  tutto  il
    resto  non  si  aveva  nulla a che fare.  Al reggimento si sapeva ogni
    cosa: chi era tenente,  chi era capitano,  chi era buono e chi cattivo
    e,  soprattutto,  chi era buon camerata. Il vivandiere faceva credito,
    lo stipendio si  riscoteva  ogni  quadrimestre;  non  c'era  nulla  da
    inventare  né  da  scegliere,  bastava  non  fare nulla di ciò che nel
    reggimento di Pàvlograd era giudicato riprovevole;  se si riceveva  un
    incarico,  bisognava  eseguire  tutto  ciò  che  era  esplicitamente e
    chiaramente ordinato, e tutto andava per il meglio.
    Ritrovatosi di nuovo nelle ben  definite  condizioni  della  vita  del
    reggimento,  Rostòv provò la piacevole soddisfazione che prova un uomo
    stanco quando può coricarsi e riposare.  La vita militare gli riusciva
    tanto più piacevole in quella campagna,  in quanto, dopo la perdita al
    gioco  con  Dòlochov  (perdita  di  cui  non  riusciva  a  consolarsi,
    nonostante  che la famiglia lo avesse perdonato),  Rostòv aveva deciso
    di prestar servizio non più come prima, ma,  per cancellare la propria
    colpa,  in  modo  ineccepibile,  di  essere  un camerata e un compagno
    esemplare,  vale a dire un uomo  perfetto:  cosa  che  appariva  molto
    difficile nel mondo, ma possibilissima al reggimento.
    Rostòv, dopo la perdita al gioco, aveva deciso di pagare il suo debito
    ai  genitori  in cinque anni.  Gli mandavano diecimila rubli all'anno:
    ora ne avrebbe presi soltanto duemila e avrebbe lasciato gli altri  ai
    genitori in restituzione del suo debito.

    Il  nostro esercito,  dopo molte ritirate,  parecchi attacchi e alcune
    battaglie  nelle  vicinanze  di  Pultusk  e  di  Preussisch-Eylau,  si
    concentrava    attorno   a   Bartenstein.    Si   aspettava   l'arrivo
    dell'imperatore presso le truppe e l'inizio di una nuova campagna.
    Il  reggimento  di  Pàvlograd,   che  faceva  parte  di  quel  settore
    dell'esercito  che  aveva  fatto  la campagna del 1805,  essendo stato
    obbligato a completare i  suoi  quadri  in  Russia,  era  arrivato  in
    ritardo  per  i primi scontri.  Non si era trovato né a Pultusk,  né a
    Preussisch-Eylau e,  nella seconda fase della campagna,  dopo  essersi
    riunito all'esercito operante,  era stato aggregato al corpo di Platov
    (47).
    Il corpo di Platov agiva indipendentemente dal  grosso  dell'esercito.
    Varie  volte  aveva avuto delle scaramucce con il nemico,  aveva fatto
    alcuni prigionieri e  una  volta  si  era  impadronito  persino  della
    vettura  del  maresciallo  Oudinot  (48).   Nel  mese  di  aprile,  il
    reggimento di Pàvlograd passò alcune  settimane  senza  muoversi,  nei
    pressi di un villaggio tedesco, interamente distrutto e abbandonato.
    Era  il  tempo  del  disgelo: ovunque fango e freddo,  il ghiaccio del
    fiume si  spezzava,  le  strade  si  erano  fatte  impraticabili.  Per
    parecchi  giorni  tanto  agli  uomini  quanto  agli animali non furono
    distribuiti  i  viveri  e  il  foraggio.  Poiché  il  trasporto  degli
    approvvigionamenti   era   divenuto   impossibile,   gli   uomini   si
    sparpagliavano nei villaggi abbandonati e  deserti,  alla  ricerca  di
    patate, che pure si trovavano in piccolissima quantità.
    Tutto  era  stato  mangiato,  quasi  tutti gli abitanti erano fuggiti.
    Quelli che erano rimasti, erano peggio che mendicanti: nelle loro case
    non c'era più nulla, tanto che spesso i soldati, sebbene poco disposti
    alla pietà, invece di prendere davano il poco che era loro rimasto.
    Nelle scaramucce il reggimento di Pàvlograd aveva perso  soltanto  due
    uomini, feriti; ma la fame e le malattie l'avevano quasi dimezzato. La
    mortalità  negli  ospedali era tale che i soldati ammalati di febbre o
    gonfi per il pessimo  nutrimento,  preferivano  continuare  a  prestar
    servizio,  trascinandosi  faticosamente  ai loro posti,  piuttosto che
    farsi ricoverare negli ospedali. All'inizio della primavera, i soldati
    cominciarono a trovare nei campi una pianta che spuntava dalla  terra,
    molto  simile  all'asparago,  e alla quale diedero il nome,  non si sa
    perché, di "radice dolce di Maska". Si aggiravano per campi e prati in
    cerca di questa "radice dolce" che era invece amarissima,  la levavano
    dalla  terra  servendosi  della  punta della sciabola e la mangiavano,
    nonostante il divieto di cibarsi di  quell'erba  ritenuta  nociva.  In
    primavera  si  manifestò tra le truppe una nuova malattia: un gonfiore
    alle mani,  ai piedi e al viso,  la cui causa  i  medici  attribuirono
    appunto  all'uso di quella pianta.  Ma ad onta del divieto,  i soldati
    del reggimento di Pàvlograd,  gli ussari dello squadrone  di  Denissov
    continuarono  a  nutrirsi  soprattutto  della "radice dolce di Maska",
    giacché ormai da oltre  una  settimana  le  ultime  gallette  venivano
    razionate, se ne distribuiva non più di una mezza libbra a testa, e le
    patate, giunte con l'ultimo convoglio, erano gelate e germogliate.
    Anche  i cavalli,  che da due settimane si nutrivano con la paglia dei
    tetti delle case,  erano orribilmente magri e ancora coperti del  pelo
    invernale, infeltrito, a ciuffi.
    Malgrado  tanta  miseria,  i  soldati  e  gli  ufficiali vivevano come
    sempre;  anche adesso,  per quanto con le facce pallide e gonfie e  le
    divise lacere, gli ussari si mettevano in fila per l'appello, uscivano
    per le requisizioni,  strigliavano i cavalli,  lustravano i finimenti,
    strappavano la paglia dai tetti per far foraggio e si riunivano per il
    rancio attorno ai paiuoli,  allontanandosene  affamati  come  prima  e
    scherzando sul pessimo cibo e sulla propria fame.  Come sempre,  nelle
    ore libere dal servizio,  i  soldati  accendevano  dei  grandi  fuochi
    attorno  ai  quali  si  riscaldavano  nudi,  fumavano,  sceglievano  e
    arrostivano le patate gelate e germogliate, raccontavano e ascoltavano
    storie sulle campagne di Potëmkin o di Suvorov, o le fiabe di Alëscia,
    il furbo lestofante, o di Mikolka, il garzone del "pop".
    Gli ufficiali, come il solito, vivevano in due o in tre nelle case dal
    tetto semidistrutto. I più anziani si curavano dell'approvvigionamento
    della paglia e delle patate e,  in generale,  dei mezzi di sussistenza
    per gli uomini;  i giovani, come al solito, trascorrevano il tempo chi
    giocando a carte (giacché,  se mancavano le vettovaglie,  non  mancava
    però  il  denaro),  e  chi  dedicandosi  a  giochi innocenti,  come la
    "svàjka" (49) o i birilli.  Dell'andamento generale  della  guerra  si
    parlava  poco,  in  parte  perché non si sapeva nulla di positivo,  in
    parte perché si intuiva vagamente che le cose andavano male.
    Rostòv, come per l'innanzi, abitava con Denissov,  e il loro legame di
    amicizia,  dopo  la  licenza,  si  era  fatto  più  stretto  che  mai.
    Difficilmente Denissov parlava dei parenti di Rostòv,  ma dalla tenera
    amicizia  che  il  comandante  gli dimostrava,  Nikolàj sentiva che lo
    sfortunato amore del vecchio ussaro per Natascia  aveva  una  notevole
    parte  nel rafforzarsi della loro amicizia.  Era evidente che Denissov
    cercava di esporre il meno possibile Rostòv ai pericoli della  guerra,
    lo   risparmiava   quanto   poteva  e,   dopo  ciascun  combattimento,
    manifestava una gioia sincera nel rivederlo sano e salvo.
    Durante una  delle  sue  spedizioni,  Rostòv  trovò  in  un  villaggio
    saccheggiato e abbandonato,  dove si era recato in cerca di viveri, la
    famiglia di un vecchio polacco e della figlia di costui,  con un bimbo
    in  fasce.  Erano  laceri,  affamati,  non in grado di camminare e non
    avevano alcun mezzo per partire.  Rostòv  li  portò  con  sé  nel  suo
    accantonamento,  li ospitò e li mantenne per alcune settimane,  sino a
    che  il  vecchio  non  si  fu  ristabilito.   Un  collega  di  Rostòv,
    discorrendo un giorno di donne, cominciò a canzonarlo, dichiarando che
    era  il  più  furbo  di  tutti loro e dicendo che non avrebbe commesso
    peccato se avesse fatto conoscere ai compagni la graziosa polacca  che
    aveva  salvato.   Rostòv  interpretò  lo  scherzo  come  un'offesa  e,
    avvampando di collera,  disse a quell'ufficiale cose tanto  spiacevoli
    che  Denissov  riuscì  a stento a evitare un duello tra i due.  Quando
    l'ufficiale si fu allontanato,  Denissov,  che non sapeva  neppur  lui
    quali   fossero   i  rapporti  tra  Rostòv  e  la  polacca,   prese  a
    rimproverarlo per lo scatto avuto. Rostòv gli rispose:
    - Cosa vuoi...  per me è come una sorella,  e non ti posso dire quanto
    la cosa mi abbia offeso... perché... be'... perché...
    Denissov  gli  batté  una  mano  sulla  spalla e si mise a camminare a
    grandi passi per la stanza senza guardarlo,  come  faceva  sempre  nei
    momenti di grande commozione.
    - Che razza originale quella dei Rostòv!   -  esclamò,  e Nikolàj notò
    che Denissov aveva gli occhi pieni di lacrime.


    CAPITOLO 16.

    Nel mese di aprile le truppe si rianimarono alla  notizia  dell'arrivo
    dell'imperatore.  Rostòv  non  poté assistere alla rivista passata dal
    sovrano a Bartenstein giacché il reggimento di Pàvlograd era accampato
    agli avamposti, assai più avanti di Bartenstein.
    Adesso quel reggimento bivaccava.  Denissov e Rostòv abitavano in  una
    specie di buca scavata per loro dai soldati,  coperta di rami d'albero
    e di zolle erbose e costruita nel seguente modo, venuto in uso allora:
    si scavava un fosso largo poco più di un metro, profondo uno e mezzo e
    lungo più di due.  A una estremità  del  fossato  si  facevano  alcuni
    gradini,  e  quello  era l'ingresso,  la scala: il fosso stesso era la
    stanza nella quale,  per i  più  fortunati  come  il  capo  squadrone,
    all'estremità opposta di fronte ai gradini c'era un'asse appoggiata su
    piuoli  che fungeva da tavola.  Dai due lati,  lungo il fosso,  veniva
    tolto circa un metro di terra e si formavano così due letti o  divani.
    Il tetto era costruito in modo che al centro si poteva stare in piedi,
    e sui letti,  se ci si avvicinava alla tavola, si poteva persino stare
    seduti.  Denissov che viveva "lussuosamente" perché i soldati del  suo
    squadrone  gli volevano molto bene,  aveva ancora un'asse sul frontone
    del tetto,  e in questa asse un vetro rotto ma rabberciato  con  carta
    incollata.  Quando faceva molto freddo,  sui gradini (nell'anticamera,
    come  Denissov  chiamava  quella  parte  della  baracca)   i   soldati
    portavano,  su  una lastra di ferro concava,  un po' di brace dei loro
    fuochi e l'ambiente diventava così caldo che gli ufficiali,  molti dei
    quali erano sempre in visita da Denissov e da Rostòv,  erano costretti
    a togliersi la giubba e a rimanere in maniche di camicia.
    Un giorno di aprile, Rostòv era di servizio.  Tornato a casa alle otto
    del mattino dopo una notte insonne,  ordinò che gli si portasse un po'
    di brace,  si cambiò la biancheria inzuppata di  pioggia,  pregò  Dio,
    bevve  il  tè,  si scaldò,  mise in ordine la roba nel suo cantuccio e
    sulla tavola e,  con il viso arso  dal  vento,  si  sdraiò  supino  in
    maniche  di camicia,  con le mani intrecciate sotto la testa.  Pensava
    con piacere che a giorni sarebbe stato promosso di grado, per l'ultima
    ricognizione effettuata,  e aspettava Denissov che era uscito.  Rostòv
    aveva voglia di discorrere un po' con lui.
    Dietro  il  ricovero  si  udì  a un tratto risonare la voce tonante di
    Denissov, il quale gridava in uno dei suoi accessi di collera.  Rostòv
    si affacciò alla finestrella per vedere contro chi Denissov fosse così
    furioso e scorse il maresciallo d'alloggio Topcéenko.
    -  Ti  ho  ordinato  di  badare  che  i soldati non mangiassero quella
    maledetta radice di Maska!  -  gridava Denissov.  -  Ho veduto poco fa
    con i miei occhi Lazarciùk che ne portava un fascio dai campi!
    - Io l'ordine l'ho dato, eccellenza, ma non mi obbediscono  -  rispose
    il maresciallo.
    Rostòv tornò a sdraiarsi e pensò con piacere: "Ma sì,  che si  dia  da
    fare lui,  adesso,  io il mio dovere l'ho compiuto e voglio riposarmi,
    credo che sia giusto!". Udì anche, al di là della parete, oltre quella
    del maresciallo, la voce di quel furbone di Lavruska,  l'attendente di
    Denissov.  Lavruska  stava  dicendo  qualcosa  di certi carriaggi,  di
    gallette,  di buoi che aveva  visto  mentre  si  recava  in  cerca  di
    provviste.
    Dietro  il ricovero si udì di nuovo,  più lontano,  la voce adirata di
    Denissov e poi il suo ordine:
    - Secondo plotone, in sella!
    "Dove diavolo andranno?" si chiese Rostòv.
    Cinque minuti dopo,  Denissov entrò nel  ricovero,  salì  sul  proprio
    letto  con  gli  stivali infangati,  tirò rabbiosamente alcune boccate
    dalla pipa, mise in disordine ogni cosa, si affibbiò la "nagàjka" (50)
    e la sciabola e si accinse a uscire.  A Rostòv,  che gli chiedeva dove
    andasse,  rispose in tono irritato e in modo vago ed evasivo che aveva
    da fare.
    - Mi giudichino Iddio e il grande imperatore   -    disse  uscendo,  e
    Rostòv  udì,  dietro  il  ricovero,  il calpestio di molti cavalli nel
    fango; ma non si curò neppure di sapere dove Denissov andasse.  Quando
    si  fu  riscaldato  nel suo cantuccio,  si addormentò e soltanto verso
    sera uscì dalla baracca.  Denissov non era ancora tornato.  La sera si
    era  fatta  serena;  presso  il ricovero vicino,  due ufficiali con un
    alfiere giocavano alla "svàjka" e ridevano piantando alcuni  ravanelli
    nella  molle terra fangosa.  Rostòv si unì a loro.  A metà gioco,  gli
    ufficiali videro alcuni carri che  si  avvicinavano,  seguiti  da  una
    quindicina di ussari montati su cavalli magrissimi.  I carri,  guidati
    da  altri  ussari,  si  avvicinarono  ai  picchetti  e  subito  furono
    circondati da una folla di soldati.
    -  Be',  Denissov  era sempre preoccupato  -  disse Rostòv  -  ed ecco
    che l'approvvigionamento ora è arrivato.
    - Già...   -  risposero gli ufficiali.    -    Come  sono  contenti  i
    soldati!
    Un  poco  dietro  gli  ussari cavalcava Denissov,  accompagnato da due
    ufficiali di fanteria con i quali stava discutendo.  Rostòv  gli  andò
    incontro.
    - Vi avverto, capitano  -  diceva uno di essi, un tipo magro, piccolo,
    visibilmente furioso.
    - Ve l'ho già detto, no, che non vi rendo niente!
    -  Ne  risponderete,  capitano.  Questo  è brigantaggio bello e buono.
    Portar via un convoglio ai compatrioti!  I nostri uomini non  mangiano
    da due giorni...
    - E i miei da due settimane!  -  rispose Denissov.
    -  Questo è vero brigantaggio,  e la responsabilità è vostra,  egregio
    signore!  -  ripeté l'ufficiale di fanteria con voce sibilante.
    -  Ma  perché  continuate  a  seccarmi,  eh?     -    gridò  Denissov,
    riscaldandosi  di  colpo.    -    Ne  risponderò io,  non voi,  quindi
    smettetela di  ronzare  qui  attorno  e  andatevene  finché  siete  in
    tempo... March!  -  gridò all'ufficiale.
    - Benissimo  -  ribatté costui, senza intimorirsi e senza muoversi.  -
    Questo però è brigantaggio, bello e buono, e io...
    - Andate al diavolo voi, e a passo di corsa, mentre siete ancora tutto
    intero!  -  E, voltato il cavallo, lo spinse addosso all'ufficiale.
    -  Sta  bene,  sta  bene!    -    ribatté  costui  in tono minaccioso,
    allontanandosi al trotto.
    - Sei un cane su uno steccato,  un cane vivo su uno steccato!   -  gli
    gridò  Denissov  alle  spalle  (era  questo  l'insulto peggiore che un
    ufficiale di cavalleria potesse lanciare a un fante a  cavallo);  poi,
    avvicinatosi a Rostòv, scoppiò in una risata.
    - Ho portato via un convoglio alla fanteria, gliel'ho strappato con la
    forza!   -  esclamò.   -  Ma che diavolo! Potevo forse lasciar crepare
    di fame i miei soldati?
    I carri,  giunti agli ussari,  erano  destinati  a  un  reggimento  di
    fanteria  ma  Denissov,  saputo  da  Lavruska che il convoglio non era
    scortato,  se ne era impadronito  con  la  forza.  Ai  soldati  furono
    distribuite  gallette  a  volontà  e ne rimasero persino per gli altri
    squadroni.   Il giorno successivo il comandante  del  reggimento  fece
    chiamare  Denissov  e,  coprendosi  gli occhi con le dita aperte,  gli
    disse:
    - Ecco come io guardo alla faccenda: non so niente di niente e non  me
    ne occupo;  ma vi consiglio di andare allo stato maggiore, all'ufficio
    sussistenza, e di sistemare là le cose, firmando, se è possibile,  una
    ricevuta che dimostri che avete avuto una certa quantità di viveri. In
    caso  contrario,  questi  viveri verrebbero iscritti come pervenuti al
    reggimento di fanteria e la faccenda potrebbe finir male!
    Denissov si recò immediatamente allo stato  maggiore  con  il  sincero
    proposito di seguire quel consiglio.  A sera ritornò nel suo ricovero,
    in uno stato  di  agitazione  quale  Rostòv  non  l'aveva  mai  visto.
    Denissov non riusciva a parlare e pareva soffocare.  Quando Rostòv gli
    chiedeva  che  cosa  avesse,   non  faceva   che   proferire   minacce
    incomprensibili  con  voce  strozzata e rauca.   Spaventato nel vedere
    l'amico in quello stato, Rostòv lo esortò a spogliarsi,  a bere un po'
    di acqua e mandò a chiamare il medico.
    - Processarmi per rapina!  Oh!  Dammi ancora un po' d'acqua... Ma, sì,
    mi processino pure...  ma io le canaglie le picchierò  sempre  e  dirò
    tutto all'imperatore... Datemi del ghiaccio!  -  aggiunse.
    Venne  il medico del reggimento e disse che era necessario un salasso.
    Una profonda scodella di sangue nero sgorgò  dal  braccio  villoso  di
    Denissov che soltanto allora fu in grado di raccontare ciò che gli era
    accaduto.
    -  Arrivo...    -    prese  a  dire  Denissov.    -  "Be' dov'è qui il
    comandante?".  Me lo indicarono.  "Non volete  aspettare?".  "Sono  di
    servizio,  ho percorso trenta miglia per venire e non posso aspettare.
    Annunziami!".  Bene,  esce il capo di quella banda di ladri e anche  a
    lui viene in mente di farmi una ramanzina.  "Il vostro è stato un atto
    di brigantaggio!". "Non è un brigante", dico io, "colui che prende dei
    viveri per sfamare i suoi soldati,  ma chi li prende e se li mette  in
    tasca".  "Bene",  dice. "Andate a firmare dal commissario. La faccenda
    seguirà la via gerarchica". Vado dal commissario,  mi fermo davanti al
    tavolo e chi vedo?  Indovina... non te lo puoi immaginare! Vuoi sapere
    chi è che ci affama tutti quanti?   -   gridò  Denissov,  battendo  un
    pugno  tanto  forte sul tavolo che per poco questo non si rovesciò e i
    bicchieri sobbalzarono.  -  Teljanin, già! "Ma come, sei tu che ci fai
    morire di fame?". Un ceffone mi arrivò diritto diritto sul muso.  "Ah,
    razza  di...",  e giù sberle!  Devo dire,  però che mi sono sfogato  -
    gridò  Denissov,   sorridendo  allegramente  e   mostrando   i   denti
    bianchissimi,  minacciosi sotto i baffi neri.  -  Se non me l'avessero
    strappato dalle mani l'avrei accoppato!
    - Ma perché gridi così?  Calmati  -  diceva Rostòv.   -    Vedi,  esce
    ancora sangue... Aspetta, bisogna fasciarti.
    Rifecero la fasciatura a Denissov e lo misero a letto.  Il giorno dopo
    si svegliò allegro e tranquillo.
    Ma a mezzogiorno l'aiutante maggiore del  reggimento  entrò  con  aria
    seria e triste nella baracca dei due amici,  e,  esprimendo il proprio
    rammarico,  mostrò un foglio ufficiale del comandante  del  reggimento
    diretto  al  maggiore Denissov,  in cui erano contenute alcune domande
    circa il fatto accaduto il giorno prima. L'aiutante di campo disse che
    la faccenda poteva prendere  una  bruttissima  piega,  che  era  stata
    nominata una commissione militare d'inchiesta e che,  data la severità
    allora vigente contro il saccheggio e l'indisciplina delle truppe, nel
    migliore dei casi la cosa  poteva  concludersi  con  la  degradazione.
    Secondo  la  parte  lesa,  i  fatti si erano svolti così: dopo essersi
    impadronito del convoglio,  il maggiore Denissov,  senza essere  stato
    provocato,  si  era  presentato in stato di ubriachezza al commissario
    capo della sussistenza,  gli aveva dato del ladro,  l'aveva minacciato
    di percosse e,  quando era stato trascinato fuori,  si era precipitato
    negli uffici della cancelleria, aveva picchiato due funzionari,  a uno
    dei quali aveva slogato un braccio.
    Alle  nuove  domande  fattegli da Rostòv,  Denissov rispose ridendo di
    ricordarsi,  infatti,  che a un certo momento si era trovato sottomano
    un  altro  individuo,  ma che si trattava di inezie,  di cose talmente
    assurde,  che non gli passava nemmeno per l'anticamera del cervello il
    timore  di  un  tribunale militare e aggiunse che,  se quei vigliacchi
    avessero osato  colpirlo,  avrebbe  risposto  loro  in  modo  tale  da
    obbligarli a ricordarsi di lui per tutta la vita.
    Denissov parlava con leggerezza di tutta quella faccenda; ma Rostòv lo
    conosceva  troppo  bene  per  non  accorgersi  che  in  cuor  suo (pur
    nascondendolo agli altri),  egli temeva il tribunale e  si  tormentava
    per  quella  faccenda  che,  era  chiaro,  non  poteva non avere gravi
    conseguenze. Ogni giorno, infatti, cominciarono a giungergli documenti
    relativi all'inchiesta,  e il primo maggio fu ordinato a  Denissov  di
    passare  all'ufficiale  più  anziano  il  comando dello squadrone e di
    presentarsi allo stato maggiore per dare spiegazioni circa le violenze
    commesse negli uffici della  sussistenza.  Il  giorno  innanzi  Platov
    aveva  compiuto  una ricognizione con due reggimenti di cosacchi e due
    squadroni di ussari.  Denissov,  come sempre,  si era spinto in  prima
    linea,  dando  prova  del  suo coraggio.  Una pallottola,  sparata dai
    fucilieri francesi,  lo colpì a  una  coscia.  In  altre  circostanze,
    forse,   per  una  ferita  così  leggera,   Denissov  non  si  sarebbe
    allontanato dal reggimento, ma questa volta approfittò dell'occasione,
    rifiutò di presentarsi alla divisione e andò all'ospedale.


    CAPITOLO 17.

    Nel mese di giugno ebbe luogo la battaglia di Friedland, alla quale il
    reggimento di Pàvlograd non partecipò. Subito dopo questa battaglia fu
    concluso l'armistizio.  Rostòv,  che sentiva dolorosamente la mancanza
    dell'amico,  di  cui  non  aveva più avuto notizie dacché era partito,
    preoccupato per l'andamento del processo e per la  ferita,  approfittò
    dell'armistizio  e chiese il permesso di andare all'ospedale a trovare
    Denissov.
    L'ospedale si trovava in un piccolo  villaggio  prussiano,  due  volte
    saccheggiato  dalle truppe russe e da quelle francesi.  Proprio perché
    si era in estate,  quando tutto in mezzo ai campi è così  bello,  quel
    villaggio  con  le  sue case distrutte,  i suoi recinti abbattuti e le
    strade piene di immondizie,  lungo le quali si aggiravano gli abitanti
    laceri  e  i  soldati  malati,  presentava  un aspetto particolarmente
    desolante.
    L'ospedale era sistemato in una casa di pietra dalle  finestre  con  i
    vetri quasi tutti rotti,  in mezzo a un cortile ingombro dei resti del
    recinto  distrutto.  Alcuni  soldati  bendati,  pallidi  e  gonfi,  si
    aggiravano nel cortile o stavano seduti a godersi un po' di sole.
    Non appena Rostòv varcò la soglia della casa, si sentì serrare la gola
    da  un  tanfo  di ospedale e di putrefazione.  Sulle scale incontrò un
    medico militare russo con il sigaro  tra  le  labbra,  seguito  da  un
    infermiere pure russo.
    - Non posso fare l'impossibile  -  diceva il dottore;  -  vieni questa
    sera da Makàr Alekséevic', ci sarò.
    L'infermiere gli domandò ancora qualche cosa.
    - Be', fa' come credi! Non è forse lo stesso?
    In quel momento il dottore vide Rostòv che saliva la scala.
    - Perché siete qui,  signore?  -  gli domandò.  -  Che ci siete venuto
    a fare?  Giacché  nessuna  pallottola  vi  ha  colpito  perché  volete
    buscarvi il tifo? Questa, mio caro, è la casa degli appestati...
    - Perché?  -  chiese Rostòv.
    - Per il tifo.  Chi entra qui, è morto. Soltanto noi due, io e Makéev,
    -  (e indicò l'infermiere)  -  ci logoriamo  qui  dentro.  Già  cinque
    miei colleghi ci hanno lasciato la pelle.  Appena ne arriva uno nuovo,
    in una settimana è spacciato  -  proseguì con  evidente  piacere.    -
    Sono  stati  chiamati  dei  medici  prussiani,  ma  il posto ai nostri
    alleati non è gradito...
    Rostòv spiegò al dottore  che  desiderava  vedere  il  maggiore  degli
    ussari Denissov che si trovava ricoverato lì.
    - Non lo so...  non lo conosco.  Pensate che da solo devo occuparmi di
    tre ospedali  con  più  di  quattrocento  ammalati!  Per  fortuna,  le
    caritatevoli signore prussiane ci mandano un paio di libbre di caffè e
    di filacce al mese,  se no saremmo perduti.  -  Egli si mise a ridere.
    -  Quattrocento malati,  mio caro,  e ne continuano ad arrivare.  Sono
    quattrocento, vero?  -  e si rivolse all'infermiere.
    L'infermiere  pareva  sfinito  dalla  stanchezza,   e  si  capiva  che
    aspettava con impazienza che  il  medico  ciarliero  si  decidesse  ad
    andarsene.
    -  Il  maggiore  Denissov   -  ripeté Rostòv  -  è stato ferito presso
    Mauliten.
    - Mi pare che sia morto... Che ne dici, Makéev?  -  domandò il dottore
    con indifferenza. Ma l'infermiere non confermò le sue parole.
    - E' per caso un tipo alto,  con i  capelli  rossi?    -    chiese  il
    dottore.
    Rostòv descrisse l'aspetto di Denissov.
    - Sì,  uno così c'era,  c'era proprio  -  confermò il dottore con aria
    soddisfatta;  -  ma dev'essere morto. Del resto, cercherò: avevo degli
    elenchi. Li hai tu, ora, Makéev?
    - Li ha Makàr Alekséevic'  -  rispose l'infermiere.   -  Entrate nella
    stanza   degli  ufficiali,   e  vedrete  voi  stesso    -    aggiunse,
    rivolgendosi a Rostòv.
    - Be', sarebbe meglio che non ci andaste,  -  ammonì il dottore.-  Non
    vorrei foste poi costretto a fermarvi qui.   -  Ma  Rostòv  salutò  il
    dottore e pregò l'infermiere di accompagnarlo.
    - Badate,  eh,  che la colpa non è mia!  -  gli gridò il dottore dalle
    scale.
    Rostòv e l'infermiere entrarono in un  corridoio.  In  quel  corridoio
    buio  l'odore di ospedale era così forte che Rostòv dovette turarsi il
    naso e fermarsi un momento: raccolse le forze e  procedette  oltre.  A
    destra si aprì un uscio e sulla soglia comparve un uomo magro, giallo,
    con  i  piedi  nudi,  con  addosso  la sola camicia e le mutande,  che
    camminava appoggiandosi sulle grucce.  L'uomo si fermò e,  addossatosi
    allo stipite, guardò con occhi luccicanti e pieni di invidia i due che
    passavano.  Lanciando  un'occhiata  attraverso  l'uscio,  Rostòv  vide
    soldati malati e feriti che giacevano sul pavimento,  alcuni sopra  un
    po' di paglia, altri sui loro cappotti.
    - Si può entrare a vedere?  -  chiese Rostòv.
    - Vedere che cosa?  -  ribatté l'infermiere.
    Ma  proprio perché era evidente che l'infermiere desiderava che non vi
    mettesse piede, Rostòv entrò risolutamente nel reparto dei soldati. Il
    fetore,  al quale aveva già avuto il tempo di abituarsi percorrendo il
    corridoio,  là  dentro  era più forte e alquanto diverso: era un odore
    più acre e si capiva che proveniva proprio di lì.
    In una  lunga  stanza,  vivamente  illuminata  dal  sole  che  entrava
    attraverso i grandi finestroni,  gli ammalati e i feriti giacevano con
    le teste  contro  la  parete,  su  due  file  divise  da  uno  stretto
    passaggio.   Per  la  maggior  parte  erano  fuori  conoscenza  e  non
    prestarono attenzione ai due che entravano.  Quelli che erano in sé si
    sollevarono  tutti  o  almeno  alzarono  i  volti gialli e macilenti e
    guardarono Rostòv,  senza togliergli  gli  occhi  di  dosso,  con  una
    identica espressione di speranza in un soccorso,  di tacito rimprovero
    e di invidia per chi era sano.  Rostòv  s'inoltrò  sino  in  mezzo  al
    grande stanzone,  attraverso gli usci aperti,  gettò un'occhiata nelle
    stanze attigue e da tutte le parti vide lo stesso spettacolo. Si fermò
    per un momento e volse gli occhi attorno.  Non si aspettava una  scena
    simile.  Proprio davanti a lui, quasi attraverso il passaggio, giaceva
    sul nudo pavimento un malato,  senza dubbio  un  cosacco,  il  che  si
    poteva arguire dai suoi capelli tagliati in tondo. Giaceva supino, con
    le  braccia  e  le gambe enormi divaricate.  Aveva il viso di un rosso
    paonazzo,  gli occhi stravolti in modo tale che se ne vedeva  solo  il
    bianco,  e le vene dei piedi e delle braccia,  anch'esse rosse,  erano
    tese come corde.  Sbatteva la testa contro il  pavimento  e  con  voce
    rauca  ripeteva  sempre  la  stessa  parola.  Rostòv  tese  l'orecchio
    tentando di capire;  la parola era: "bere,  bere,  bere!".  Rostòv  si
    guardò  attorno,   cercando  qualcuno  che  potesse  sistemare  meglio
    l'ammalato e dargli un po' d'acqua.
    - Chi assiste i malati qui?  -  chiese all'infermiere.
    In quel momento,  dalla stanza vicina uscì un soldato di  fureria,  in
    servizio all'ospedale,  il quale,  marcando il passo, venne a fermarsi
    sull'attenti davanti a Rostòv.
    - Agli ordini, eccellenza  -  gridò il soldato, sbarrando gli occhi in
    faccia a Rostòv,  scambiandolo evidentemente  per  uno  dei  superiori
    dell'ospedale.
    -  Rimettilo  al  suo  posto  e  dagli  da  bere    -    disse Rostòv,
    indicandogli il cosacco.
    - Signorsì,  eccellenza  -  rispose  il  soldato  con  un  certo  qual
    piacere e continuando a sgranare gli occhi e a restare sull'attenti.
    "No,  qui  non  è possibile far nulla",  pensò Rostòv,  abbassando gli
    occhi, e già stava per uscire, quando si sentì fissare, da destra,  da
    uno sguardo insistente.  Si voltò da quella parte. Un vecchio soldato,
    giallo e scheletrito,  dall'espressione severa,  la barba  bianca  non
    rasata,  seduto su un vecchio mantello,  lo fissava ostinatamente.  Un
    vicino gli parlava all'orecchio,  accennando a Rostòv.  Egli capì  che
    quel  vecchio  voleva chiedergli qualche cosa.  Si avvicinò e vide che
    una sola gamba del vecchio era piegata sotto di lui;  l'altra gli  era
    stata  amputata  sopra il ginocchio.  L'altro vicino del vecchio,  che
    giaceva immobile, abbastanza discosto, era un giovane soldato dal viso
    camuso color della cera,  ancora coperto di  lentiggini  e  gli  occhi
    rovesciati  sotto  le  palpebre.  Rostòv  guardò  il  soldato dal viso
    camuso, e un brivido gli corse lungo la schiena.
    - Ma mi pare... che quell'uomo...  -  osservò, rivolto all'infermiere.
    - Abbiamo già tanto supplicato,  eccellenza...   -  disse  il  vecchio
    soldato  la  cui  mascella inferiore era scossa da un tremito.   -  E'
    morto sin da stamattina. Anche noi siamo uomini, non cani...
    -  Mando  subito,  lo  porteranno  via...    -    assicurò  in  fretta
    l'infermiere.  -  Prego, eccellenza...
    -  Andiamo,  andiamo   -  si affrettò a dire Rostòv e,  abbassando gli
    occhi e stringendosi tutto in sé come tentando di passare  inosservato
    tra  quelle  file di occhi che lo fissavano,  colmi di rimprovero e di
    invidia, uscì dalla stanza.


    CAPITOLO 18.

    Dopo aver attraversato il corridoio,  l'infermiere  accompagnò  Rostòv
    nel  reparto  ufficiali,  costituito  da  tre  camere i cui usci erano
    aperti.  In queste stanze c'erano i letti sui quali alcuni  ufficiali,
    malati  o feriti,  stavano coricati o seduti.  Alcuni,  con addosso il
    camice dell'ospedale,  giravano per le stanze.  La prima  persona  che
    Rostòv incontrò nel reparto fu un ometto magro,  senza un braccio,  in
    berretto e camice da ospedale,  che,  fumando una  pipa  dal  bocchino
    rosicchiato,  passeggiava  nella  prima  stanza.  Rostòv,  fissandolo,
    cercava di ricordare dove lo avesse già visto.
    - Ecco dove Iddio ha voluto che ci ritroviamo!   -  esclamò  l'ometto.
    -    Tuscin,  io  sono  Tuscin!  Vi  ricordate  che  vi  ho preso su a
    Schöngraben?  Vedete?  Mi hanno tagliato via un pezzetto!   -    disse
    sorridendo  e  mostrando  la  manica  vuota  del  camice.   -  Cercate
    Vassilij Dmìtrevic' Denissov? E' mio coinquilino!   -  aggiunse,  dopo
    aver saputo chi era l'ufficiale che Rostòv stava cercando.   -  E qui,
    è qui...  -  e Tuscin lo condusse nella stanza attigua, dalla quale si
    udiva giungere l'eco di qualche risata.
    "Come possono non  soltanto  ridere,  ma  vivere  qui  dentro?"  pensò
    Rostòv,  che  sentiva  ancora  quel  fetore  di cadavere di cui si era
    impregnato nelle stanze dei soldati,  e che vedeva ancora attorno a sé
    quegli  sguardi  colmi  di  invidia che lo accompagnavano dai due lati
    della  corsia  e  il  viso  del  giovane  soldato  morto  dagli  occhi
    rovesciati sotto le palpebre.
    Denissov,  sdraiato sul letto,  con la testa sotto la coperta, dormiva
    benché fosse quasi passato mezzogiorno.
    - Ah, Rostòv! Salve, salve!  -  gridò con la stessa voce di quando era
    al reggimento,  ma Rostòv notò subito con tristezza che  sotto  quella
    vivacità  e  quella disinvoltura abituale,  nell'espressione del viso,
    nell'intonazione e nelle  parole  di  lui,  traspariva  un  sentimento
    nuovo, nascosto e cattivo.
    La ferita,  per quanto leggera,  non si era ancora rimarginata sebbene
    Denissov fosse all'ospedale già da due settimane.  Il suo  viso  aveva
    quel gonfiore pallido,  comune a tutti coloro che erano là dentro.  Ma
    non fu questo a stupire Rostòv: lo stupì il  fatto  che  Denissov  non
    pareva  molto  contento  di  rivederlo  e  gli sorrideva di un sorriso
    forzato.  Denissov non gli  domandava  nulla  né  del  reggimento,  né
    dell'andamento   generale  della  guerra.   E  quando  Rostòv  toccava
    l'argomento, Denissov non l'ascoltava.
    Rostòv notò anche che all'amico spiaceva udir ricordare il  reggimento
    e   in   genere   la  vita  libera  e  diversa  che  si  viveva  fuori
    dell'ospedale.  Sembrava che egli cercasse di dimenticare quella  vita
    di  prima  e  che  ogni  suo interesse fosse rivolto soltanto alla sua
    questione con  i  funzionari  della  sussistenza.  Quando  Rostòv  gli
    domandò  a che punto fosse la faccenda,  egli estrasse subito di sotto
    il guanciale una carta inviatagli dalla commissione e la brutta  copia
    della  sua  risposta.  Si  animò  quando ne incominciò la lettura e in
    special modo quando faceva notare a  Rostòv  le  frecciate  che  egli,
    nella risposta, lanciava ai suoi nemici.
    I compagni di ospedale di Denissov,  che sulle prime si erano radunati
    attorno a Rostòv,  come persona appena giunta  dal  mondo  libero,  si
    allontanarono  a  poco a poco non appena Denissov si mise a leggere il
    suo foglio.  Dalla loro espressione Rostòv comprese che  quei  signori
    già  più  di una volta avevano sentito raccontare quella storia che li
    aveva ormai annoiati.  Soltanto il vicino di  letto  di  Denissov,  un
    grosso  ulano  che  con  il  viso  aggrottato e la pipa in bocca,  era
    rimasto seduto sulla sua branda e  il  piccolo  Tuscin,  privo  di  un
    braccio,  ascoltavano scuotendo il capo in segno di disapprovazione. A
    metà della lettura, l'ulano interruppe Denissov.
    - Secondo me  -    disse  rivolgendosi  a  Rostòv    -    bisognerebbe
    semplicemente  domandare  la  grazia  all'imperatore.  Dicono  che ora
    saranno concesse  molte  ricompense  agli  ufficiali  e  senza  dubbio
    faranno la grazia...
    - Io?  Io domandar la grazia all'imperatore!   -  esclamò Denissov con
    una voce alla quale voleva dare l'energia e il calore di un tempo,  ma
    in cui vibrava soltanto un'inutile irritazione.  -  E perché? Se fossi
    un  brigante,  potrei chiedere la grazia,  ma mi si processa perché ho
    messo in luce i veri briganti.  Mi mettano pure sotto processo: non ho
    paura di nessuno!  Io ho sempre servito onestamente lo zar e la patria
    e non ho rubato!  E proprio me  vogliono  degradare...  Senti,  glielo
    scrivo loro chiaro chiaro: "Se io avessi derubato il governo...".
    - Hai scritto benissimo,  non c'è che dire,  -  osservò Tuscin  ma non
    si tratta di questo,  Vassilij Dmitric'  -    e  si  rivolse  anche  a
    Rostòv.    -    Il  fatto  è  che bisogna chinar la testa,  e Vassilij
    Dmitric' non ne vuol sapere! Eppure,  ve l'ha ben detto l'auditore che
    la vostra faccenda sta prendendo una brutta piega.
    - Prenda la piega che vuole  -  rispose Denissov.
    - L'auditore vi ha scritto la supplica  -  proseguì Tuscin,  -  dovete
    firmarla  e  poi,  per mezzo suo,  mandarla a destinazione.  Il vostro
    amico avrà certo qualche conoscenza allo stato maggiore;  un'occasione
    migliore non vi potrebbe capitare.
    -  Ma  l'ho  già  detto  e  ripetuto  che non voglio abbassarmi  -  lo
    interruppe Denissov; e riprese la lettura del suo foglio.
    Rostòv non osava insistere per convincere  l'amico;  sebbene  sentisse
    istintivamente  che  la via proposta da Tuscin e dagli altri ufficiali
    era la più sicura e sebbene si  considerasse  felicissimo  di  potersi
    rendere utile a Denissov,  conosceva però quanto questi fosse ostinato
    e sincero nelle sue decisioni.
    Allorché Denissov ebbe finito la lettura della sua velenosa  risposta,
    -    lettura  che  durò  quasi  un'ora    -   Rostòv non disse nulla e
    trascorse il resto della giornata di pessimo umore,  in compagnia  dei
    compagni   d'ospedale   di  Denissov,   raccontando  quanto  sapeva  e
    ascoltando i discorsi altrui. Denissov,  con espressione cupa,  tacque
    per tutto il tempo.
    A  sera avanzata Rostòv si accinse ad andarsene e chiese a Denissov se
    avesse qualche incarico da dargli.
    - Sì, aspetta...   -  rispose Denissov,  guardando gli altri ufficiali
    e,  tirate  di  nuovo fuori le carte da sotto il cuscino,  si avvicinò
    alla finestra sulla quale teneva un calamaio e si mise a scrivere.
    - Evidentemente con  la  forza  non  si  ottiene  niente    -    disse
    allontanandosi  dalla finestra e consegnando a Rostòv un grosso plico.
    Era la supplica diretta al sovrano, redatta dall'auditore, nella quale
    Denissov,  senza accennare in alcun modo alle colpe dell'ufficiale  di
    sussistenza, domandava di essere graziato.
    - Trasmettila: si vede che...   -  Non completò la frase, e sorrise di
    un sorriso forzato e doloroso.


    CAPITOLO 19.

    Ritornato al reggimento e riferito al comandante a che punto fosse  la
    faccenda  di  Denissov,  Rostòv partì per Tilsit,  con la supplica per
    l'imperatore.
    Il 13 di  giugno  l'imperatore  di  Francia  e  quello  di  Russia  si
    incontrarono  a  Tilsit.   Borìs  Drubetzkòj  aveva  chiesto  all'alto
    personaggio, al quale era addetto,  di far parte del séguito destinato
    a recarsi a Tilsit.
    - "Je voudrais voir le grand homme" [51.  Vorrei vedere il grand'uomo]
    -  disse,  parlando di Napoleone che sino allora aveva sempre chiamato
    Buonaparte, come tutti.
    -  "Vous  parlez  de Bonaparte?" [52.  Parlate del Bonaparte?]  -  gli
    domandò sorridendo il generale.
    Borìs  volse  uno  sguardo  interrogativo  al  suo  generale  e   capì
    immediatamente che si trattava di una prova scherzosa.
    - "Mon prince,  je parle de l'empereur Napoléon" [53.  Principe, parlo
    dell'imperatore  Napoleone]    -    rispose.   Il   generale,   sempre
    sorridendo, gli batté una mano sulla spalla.
    - Ti farai strada, tu!  -  gli disse, e lo prese con sé.
    Borìs  fu  una  delle  poche persone che si trovarono sulle sponde del
    Niemen il giorno dell'incontro dei due  imperatori;  vide  le  zattere
    stemmate,  vide Napoleone passare sull'altra riva dinanzi alla guardia
    francese, vide il volto serio dell'imperatore Aleksàndr mentre, muto e
    pensoso,  aspettava in una locanda sulle rive del Niemen che arrivasse
    Napoleone;  vide i due imperatori salire in barca e Napoleone, montato
    per primo sulla zattera,  avanzare a passo rapido,  verso Aleksàndr  e
    porgergli  la mano,  e poi tutti e due scomparire nel padiglione.  Sin
    dal tempo del suo primo ingresso nelle "alte sfere", Borìs aveva preso
    l'abitudine di osservare attentamente quello che gli accadeva  attorno
    e  di  prenderne  nota.  Durante  l'incontro di Tilsit,  egli cercò di
    conoscere il nome dei personaggi che erano giunti con Napoleone, delle
    uniformi che  essi  indossavano,  e  ascoltò  attentamente  le  parole
    pronunziate  dagli  uomini  più  in  vista.  Nel  momento in cui i due
    imperatori entrarono nel padiglione,  egli  guardò  l'orologio  e  non
    dimenticò  di  fare altrettanto quando lo zar ne uscì.  L'incontro era
    durato un'ora e cinquantatré minuti.  Quella sera stessa Borìs  annotò
    questo dato nel suo taccuino, insieme con gli altri avvenimenti che, a
    quanto egli supponeva,  potevano avere un'importanza storica.  Siccome
    il séguito degli imperatori era costituito da pochissime persone,  per
    un uomo che aspirava a far carriera,  il fatto di trovarsi a Tilsit in
    quella occasione era cosa di grande importanza,  e Borìs  capì  subito
    che  da  quel  momento  la sua posizione poteva considerarsi veramente
    consolidata. Non solo cominciò a essere conosciuto,  ma anche a essere
    tenuto in considerazione, e la gente si abituò a vederlo.
    Due volte gli furono affidati incarichi particolari per il sovrano, il
    quale   ebbe  così  modo  di  conoscerlo  personalmente,   e  tutti  i
    cortigiani, anziché evitare, come prima, il giovane ufficiale,  perché
    nuovo  nell'ambiente,  si  sarebbero  meravigliati  se non lo avessero
    veduto.
    Borìs abitava con  un  altro  aiutante  di  campo,  il  conte  polacco
    Gilinski.  Questo  polacco,  cresciuto  ad educato a Parigi era ricco,
    amava moltissimo i Francesi e  quasi  ogni  giorno,  durante  la  loro
    permanenza  a Tilsit,  si riunivano in casa di Borìs e di Gilinski,  a
    pranzo e a cena, ufficiali francesi della Guardia dello stato maggiore
    generale.
    La sera del 24 giugno il  conte  Gilinski,  offrì  una  cena  ai  suoi
    conoscenti  francesi.  A  quella  cena,  il  cui ospite d'onore era un
    aiutante di campo di Napoleone,  parteciparono alcuni ufficiali  della
    Guardia  francese  e un giovinetto,  discendente da un'antica famiglia
    aristocratica,  paggio dell'imperatore.  Proprio quella  sera  Rostòv,
    approfittando  dell'oscurità  per  non  essere riconosciuto,  arrivò a
    Tilsit in abito borghese e si  recò  nell'abitazione  di  Borìs  e  di
    Gilinski.
    Nell'animo  di  Rostòv,  come  del resto in tutto l'esercito dal quale
    egli proveniva,  non si era  ancora  manifestato  quel  capovolgimento
    rispetto  a  Napoleone  e  ai  Francesi,  da  nemici  diventati amici,
    capovolgimento già verificatosi nel quartier generale e nell'animo  di
    Borìs.  Tutti nell'esercito continuavano a provare per Bonaparte e per
    i Francesi gli stessi sentimenti di prima,  un miscuglio di  odio,  di
    disprezzo e di timore.  Anche recentemente Rostòv,  discorrendo con un
    ufficiale dei cosacchi di Platov,  sosteneva  che,  qualora  Napoleone
    fosse  caduto  prigioniero,  non lo si sarebbe dovuto trattare come un
    sovrano,  ma come un criminale.  Un'altra  volta,  pure  recentemente,
    imbattutosi  sulla  strada  con  un  colonnello ferito,  Rostòv si era
    accalorato per dimostrargli che la pace non poteva essere conclusa tra
    un imperatore legittimo e un malfattore come Bonaparte.  Perciò Rostòv
    fu  stranamente  colpito quando vide in casa di Borìs alcuni ufficiali
    francesi in quelle stesse uniformi che egli era abituato a guardare in
    ben altro modo dalla linea  degli  avamposti.  Non  appena  scorse  un
    ufficiale francese affacciarsi all'uscio,  fu assalito improvvisamente
    da quel sentimento bellicoso e ostile che provava sempre di fronte  al
    nemico.  Si fermò sulla soglia e domandò,  in russo,  se fosse proprio
    quella l'abitazione di Drubetzkòj.  Borìs,  all'udire la  voce  di  un
    estraneo nell'ingresso,  uscì a incontrarlo.  Quando riconobbe Rostòv,
    il suo viso espresse, nel primo momento, una viva contrarietà.
    - Ah,  sei tu!  Sono  felice,  felicissimo  di  vederti!    -    disse
    ugualmente,  sorridendo  e muovendo verso di lui.  Ma a Rostòv non era
    sfuggita la prima impressione.
    - Mi pare di essere giunto in un momento poco opportuno  -  disse.   -
    Non  sarei  venuto,  ma si tratta di un affare importante  -  aggiunse
    freddamente.
    - No, mi stupisce soltanto che tu abbia potuto lasciare il reggimento.
    "Dans un moment je suis à vous" [54. Un attimo,  e sono sùbito da voi]
    -  disse, rispondendo a una voce che lo chiamava dall'altra stanza.
    - Capisco di essere giunto inopportuno...  -  ripeté Rostòv.
    L'espressione  di  stizza era già scomparsa dal viso di Borìs;  avendo
    evidentemente riflettuto e deciso che cosa dovesse fare, gli prese con
    molta calma tutt'e due le mani e lo introdusse nella  stanza  attigua.
    Gli occhi di Borìs, che guardavano Rostòv fermi e tranquilli, parevano
    velati  da  qualche  cosa come se uno schermo  -  gli occhiali azzurri
    delle convenienze sociali  -  li appannasse.
    - Ma via, smettila,  ti prego!  Ti pare possibile che proprio tu possa
    giungere inopportuno?  -  disse Borìs.
    E,  condottolo  nella  stanza  dov'era  apparecchiata la tavola per la
    cena,  lo presentò agli invitati dicendo il suo nome e  spiegando  che
    non era un civile, ma un ufficiale degli ussari, suo vecchio amico.
    -  Il  conte  Gilinski,  "le comte" N.  N.,  "le capitaine" S.  S.   -
    diceva, presentando gli ospiti. Rostòv guardava gli ufficiali francesi
    aggrottando le sopracciglia, salutava freddamente e taceva.
    Fu chiaro che Gilinski non era molto lieto di  accogliere  quel  nuovo
    personaggio  nel  suo  gruppo e non gli disse nulla.  Borìs pareva non
    accorgersi dell'imbarazzo prodotto dall'arrivo  dell'amico  e  con  la
    stessa  calma  e  lo  stesso  sguardo  appannato con cui aveva accolto
    Rostòv, cercava ora di rianimare la conversazione. Uno degli ufficiali
    stranieri,  con la proverbiale cortesia francese si rivolse  a  Rostòv
    che  taceva  ostinatamente  e gli domandò se fosse venuto a Tilsit per
    vedere l'imperatore.
    - No, sono qui per un affare  -  rispose Rostòv, seccamente.
    Rostòv era diventato di pessimo umore,  dal momento in cui aveva visto
    sul  viso di Borìs l'espressione di malcontento e,  come sempre accade
    alle persone di umor nero,  gli pareva che tutti  lo  guardassero  con
    aria ostile e aveva l'impressione di essere di imbarazzo a tutti. E in
    realtà   lo   era,   giacché   era  l'unico  a  non  partecipare  alla
    conversazione generale che aveva ripreso un andamento vivace.  "Perché
    costui  sta  qui?"  parevano  dire  le  occhiate  che  gli  ospiti gli
    lanciavano. Infine egli si alzò e si avvicinò a Borìs.
    - Sento di essere veramente inopportuno   -    gli  disse  sottovoce;-
    andiamo a parlare un momento del mio affare e poi ti lascio.
    - Ma no,  ma niente affatto!   -  esclamò Borìs.   -  Ma se sei stanco
    andiamo in camera mia dove ti potrai sdraiare e riposare.
    - Sì, infatti...
    Entrarono nella cameretta dove dormiva Borìs.  Rostòv,  senza sedersi,
    con  fare  irritato  come  se  l'amico fosse in qualche modo colpevole
    verso di lui,  cominciò subito a raccontargli la storia di Denissov  e
    gli chiese se volesse e potesse intercedere per lui, per mezzo del suo
    generale,  presso  l'imperatore,  facendogli  pervenire  una  lettera.
    Allorché si trovarono soli, Rostòv, per la prima volta, si convinse di
    trovarsi a disagio di fronte a Borìs.  Questi,  seduto  con  le  gambe
    accavallate, ascoltava l'amico accarezzandosi macchinalmente il mento,
    come  un generale ascolta il rapporto di un subalterno,  ora guardando
    da una parte ora dall'altra e di tanto in tanto fissandolo con  quello
    sguardo velato senza espressione.  E ogni volta, sotto quello sguardo,
    Rostòv si fermava imbarazzato e abbassava gli occhi.
    - Ho sentito parlare di storie di questo genere  e  so  che,  in  casi
    simili,  l'imperatore  è  molto  severo.  Credo che sarebbe meglio non
    arrivare sino a  sua  maestà.  Secondo  me  è  preferibile  rivolgersi
    direttamente  al comandante del corpo d'armata...  Ma in generale,  io
    penso che...
    - Insomma,  non vuoi far nulla,  dimmelo francamente!   -   gli  gridò
    quasi Rostòv, senza guardarlo negli occhi.
    Borìs sorrise.
    - Al contrario, farò quello che posso. Pensavo soltanto che...
    In  quel  momento  si  udì al di là dell'uscio la voce di Gilinski che
    chiamava Borìs.
    - Va',  va' pure,  va'...   -  disse Rostòv e,  rifiutando di  prender
    parte  alla  cena,  rimase  solo nella piccola camera dove passeggiò a
    lungo avanti e indietro,  ascoltando l'allegro  chiacchierio  che  gli
    giungeva dalla stanza attigua.


    CAPITOLO 20.

    Rostòv era arrivato a Tilsit proprio nel giorno meno adatto per i suoi
    tentativi in favore di Denissov.  Non poteva presentarsi di persona al
    generale di servizio,  poiché vestiva in  borghese  ed  era  venuto  a
    Tilsit  senza il permesso dei suoi superiori;  Borìs poi,  se anche lo
    avesse voluto,  non avrebbe potuto far nulla.  Il giorno successivo  a
    quello  dell'arrivo  di  Rostòv,  il 27 giugno,  erano stati firmati i
    preliminari della pace.  I due imperatori si erano  scambiate  le  più
    alte  decorazioni  del  loro paese: Aleksàndr aveva ricevuto la Legion
    d'onore e Napoleone la croce di  Sant'Andrea  di  prima  classe;  quel
    giorno, inoltre, doveva aver luogo un banchetto, offerto dalla Guardia
    francese a un battaglione del reggimento Preobrazenskij,  banchetto al
    quale dovevano partecipare i due sovrani.
    Rostòv si era sentito tanto imbarazzato e a  disagio  con  Borìs  che,
    quando,  terminata la cena, questi entrò in camera, finse di dormire e
    il giorno dopo,  di buon  mattino,  uscì  di  casa,  cercando  di  non
    incontrarlo. In marsina e cappello rotondo, Nikolàj vagò per la città,
    osservando  i  Francesi e le loro divise,  le vie e le case dove erano
    alloggiati il sovrano russo  e  quello  francese.  Sulla  piazza  vide
    disporre  le  tavole  e  fare  i preparativi per il banchetto;  per le
    strade scorse bandiere  russe  e  francesi,  e  stendardi  con  enormi
    iniziali "A" e "N", che ornavano anche le finestre delle case.
    "Borìs  non vuole aiutarmi,  e io non voglio più rivolgermi a lui.  E'
    deciso!",  pensava Nikolàj;  "tra noi tutto è finito.  Ma io non me ne
    andrò  di  qui  senza aver fatto per Denissov tutto quanto è nelle mie
    possibilità e, soprattutto,  senza aver fatto giungere la sua supplica
    all'imperatore.  All'imperatore.  Ma  egli è qui!",  si diceva Rostòv,
    avvicinandosi senza volerlo alla casa in cui alloggiava il sovrano.
    Davanti all'ingresso erano fermi molti cavalli da sella; evidentemente
    gli ufficiali del séguito  dovevano  riunirsi  lì,  preparandosi  alla
    prossima uscita del sovrano.  "Da un momento all'altro posso vederlo",
    si diceva Rostòv.  "Se riuscissi soltanto a consegnargli personalmente
    la lettera e a dirgli tutto! Mi arresterebbero perché sono in marsina?
    Impossibile!  L'imperatore comprenderebbe da che parte è la giustizia.
    Egli comprende tutto,  sa  tutto!  Chi  può  essere  più  equo  e  più
    magnanimo  di lui?  In fondo,  se anche mi arrestassero perché sono in
    marsina,  che male ci sarebbe?",  rifletteva il  giovane,  vedendo  un
    ufficiale  che  entrava  nella casa occupata dall'imperatore.  "Si può
    entrare, a quanto pare! Eh, sono tutte sciocchezze! Ci entrerò anch'io
    e consegnerò la lettera al sovrano: tanto peggio per Drubetzkòj che mi
    ha costretto a questo". E a un tratto, con una risolutezza della quale
    non si sarebbe creduto capace,  Rostòv,  tastando la lettera che aveva
    in tasca, mosse verso la casa abitata dal sovrano.
    "No,  questa  volta  non mi lascerò sfuggire l'occasione come ho fatto
    dopo Austerlitz",  pensava,  aspettandosi a ogni secondo di incontrare
    l'imperatore e sentendosi affluire il sangue al cuore a quel pensiero.
    "Mi getterò ai suoi piedi e lo supplicherò di ascoltarmi. Egli mi farà
    rialzare,  mi ascolterà e mi ringrazierà". "Quando posso fare del bene
    sono felice,  rimediare a un'ingiustizia è  per  me  la  felicità  più
    grande...". Erano queste le parole che Rostòv immaginava avrebbe detto
    lo  zar.  E,  passando  davanti ai curiosi che lo guardavano,  salì le
    scale della casa dove alloggiava sua maestà.
    Dall'ingresso,  un'ampia scalinata  conduceva  direttamente  al  piano
    superiore: a destra si vedeva una porta chiusa. A piano terreno, sotto
    lo scalone, un'altra porta conduceva ai piani inferiori.
    - Che cercate?  -  gli chiese qualcuno.
    -  Devo  consegnare  un  plico,  una supplica a sua maestà  -  rispose
    Nikolàj con voce tremante.
    - Una supplica?  Dovete lasciarla all'ufficiale di servizio;  favorite
    passare  di qui  -  e gli indicò la porta in basso.   -  Ma adesso non
    riceve.
    All'udire quella voce indifferente,  Rostòv si sgomentò per quello che
    aveva fatto: il pensiero di poter incontrare da un minuto all'altro il
    sovrano  era per lui così seducente e perciò così terribile,  che egli
    era pronto a fuggire, ma un ufficiale di camera,  venendogli incontro,
    gli aprì la porta che conduceva nella stanza del generale di servizio,
    e Rostòv entrò.
    Scorse  un  uomo  non  alto,  piuttosto  grasso,  sulla  trentina,  in
    pantaloni bianchi,  stivaloni alti e una camicia di  batista  che,  si
    vedeva,  aveva appena infilata;  un domestico gli fissava di dietro un
    elegante paio  di  bretelle  di  seta  ricamate  che,  chissà  perché,
    attirarono  l'attenzione  di Rostòv.  Quell'uomo stava discorrendo con
    qualcuno che si trovava nella strada accanto.
    - "Bien faite et la beauté du diable" [55.  Ben fatta,  e la  bellezza
    del  diavolo]    -   diceva,  ma,  vedendo Rostòv,  smise di parlare e
    aggrottò le sopracciglia.
    - Che cosa desiderate? E' per una supplica?
    - "Qu'est-ce que c'est?" [56.  Che c'è?]  -   domandò  qualcuno  dalla
    stanza vicina.
    -  "Encore  un  pétitionnaire" [57.  Ancora un postulante]  -  rispose
    l'uomo in bretelle.
    - Ditegli che venga  dopo.  L'imperatore  uscirà  tra  poco:  dobbiamo
    andare.
    - Dopo, dopo, venite domani. Oggi è troppo tardi...
    Rostòv si voltò per uscire, ma l'uomo dalle bretelle lo fermò.
    - Da parte di chi? E voi chi siete?
    - Da parte del maggiore Denissov  -  rispose Rostòv.
    - E voi chi siete? Un ufficiale?
    - Il tenente conte Rostòv.
    -  Che  audacia!  Presentate  la  supplica  per via gerarchica!  E ora
    andate...  andate...   -  E si infilò la giubba dell'uniforme  che  il
    cameriere gli porgeva.
    Rostòv  uscì  di  nuovo nel vestibolo e notò che all'ingresso si erano
    già riuniti molti ufficiali e generali in alta  uniforme,  davanti  ai
    quali bisognava per forza passare.
    Maledicendo  la  propria  audacia,  tremando  al  pensiero  di potersi
    imbattere  da  un  minuto   all'altro   nell'imperatore,   di   essere
    svergognato  davanti  a  lui  e mandato agli arresti,  comprendendo in
    pieno tutta la sconvenienza del proprio gesto e pentendosi amaramente,
    Rostòv, con gli occhi bassi, cercava di uscire inosservato dalla casa,
    circondato dalla brillante folla del séguito,  quando una voce nota lo
    chiamò e una mano lo fermò.
    - Che fate qui in borghese,  mio caro?   -  gli domandò quella voce da
    basso.
    Colui che parlava era il generale di cavalleria,  già comandante della
    divisione  nella  quale  prestava servizio Rostòv e che durante quella
    campagna si era meritato il favore dell'imperatore.
    Rostòv,  spaventato,  cercò di giustificarsi,  ma vedendo sul viso del
    generale un'espressione bonaria e quasi giovanile,  si fece un poco in
    disparte  e  con  voce  emozionata  gli  espose  tutta  la   faccenda,
    pregandolo  di  intercedere  per Denissov,  che il generale conosceva.
    Dopo averlo  ascoltato,  il  generale  scosse  il  capo  gravemente  e
    mormorò:
    - Mi dispiace,  caro,  mi dispiace davvero per quel valoroso! Dammi la
    supplica.
    Rostòv aveva appena fatto in tempo a consegnare la supplica raccontare
    il caso di Denissov che dallo scalone giunse un rumore di passi rapidi
    e un tintinnio di speroni e il generale,  allontanandosi in fretta  da
    lui,  mosse  verso  l'entrata.  I  signori del séguito dell'imperatore
    scendevano rapidamente le scale e si avviavano verso i  loro  cavalli.
    Lo  scudiero Enée,  lo stesso di Austerlitz,  fece avanzare il cavallo
    dell'imperatore e sulla scala si udì uno scalpiccio di passi rapidi  e
    leggeri che Rostòv riconobbe immediatamente.  Dimenticando il pericolo
    di essere riconosciuto egli, insieme con alcuni cittadini curiosi,  si
    avvicinò  agli ufficiali del séguito e un'altra volta,  dopo due anni,
    scorse quei lineamenti che  adorava,  quello  stesso  sguardo,  quella
    stessa  maestosa  dolcezza...  E il sentimento d'entusiasmo e di amore
    per il sovrano risorse nell'animo di Rostòv con la forza di un  tempo.
    L'imperatore,  che  indossava la divisa del reggimento Preobrazenskij,
    in stivaloni alti e calzoni bianchi di camoscio che  aveva  sul  petto
    una stella che Rostòv non conosceva (era la Legion d'onore),  comparve
    sulle scalinate con  il  cappello  sotto  il  braccio,  infilandosi  i
    guanti.  Si fermò, si guardò in giro, e Rostòv provò l'impressione che
    quello sguardo illuminasse ogni cosa  attorno  a  lui.  Disse  qualche
    parola  ad  alcuni  generali.  Ravvisò anche l'antico comandante della
    divisione di Rostòv, gli sorrise e lo chiamò a sé.
    Tutto il séguito si scostò e Rostòv vide che il generale si  trattenne
    lungamente  a  conversare con l'imperatore.  Questi gli rispose alcune
    parole e fece un passo per avvicinarsi al suo  cavallo.  Di  nuovo  la
    folla del séguito e la folla della strada, di cui faceva parte Rostòv,
    si  avvicinarono al sovrano.  Fermatosi presso il cavallo con una mano
    posata sul pomo della sella,  l'imperatore si  volse  al  generale  di
    cavalleria  e  gli  disse  a voce alta,  evidentemente perché tutti lo
    udissero:
    - Non posso,  generale,  e non posso perché la legge è più forte di me
    -  disse, e infilò il piede nella staffa.
    Il  generale  chinò  rispettosamente  il  capo,  l'imperatore  montò a
    cavallo e partì al galoppo. Rostòv,  fuori di sé per l'entusiasmo,  lo
    seguì correndo insieme con la folla.


    CAPITOLO 21.

    Sulla  piazza,  verso  la  quale si era diretto l'imperatore,  stavano
    allineati,  uno di fronte  all'altro,  il  battaglione  della  Guardia
    francese,   in   berrettone   di  pelo,   a  sinistra,   e  quello  di
    Preobrazenskij, a destra.
    Mentre il sovrano  si  accostava  a  un  fianco  dei  battaglioni  che
    presentavano le armi,  dal fianco opposto accorreva un numeroso gruppo
    di cavalieri, in testa ai quali Rostòv riconobbe Napoleone. Non poteva
    essere che lui: veniva al galoppo,  portava un  piccolo  cappello,  la
    fascia  di  Sant'Andrea  di  sbieco  sulla spalla e la giubba turchina
    aperta su un panciotto bianco. Cavalcava un cavallo arabo, grigio,  di
    razza  purissima,  coperto  da  una gualdrappa cremisi ricamata d'oro.
    Avvicinatosi al sovrano russo, sollevò il cappello, e a quel movimento
    l'occhio esperto di Rostòv non poté non  accorgersi  che  l'imperatore
    francese  non  stava  ben  saldo  in  arcioni.  Mentre  i  battaglioni
    gridavano "Urrà!" e "Vive l'empereur!",  Napoleone disse  qualcosa  ad
    Aleksàndr. I due sovrani smontarono da cavallo e si strinsero la mano.
    Sul  viso  di  Napoleone  era  apparso  un sorriso falso e sgradevole.
    Aleksàndr gli parlava con espressione affabile.
    Rostòv,  senza distogliere gli occhi,  sebbene i  granatieri  francesi
    tenessero  indietro  la folla con i loro cavalli scalpitanti,  seguiva
    attentamente ogni gesto  dell'imperatore  russo  e  di  Bonaparte.  Fu
    colpito,  come da un avvenimento assolutamente inatteso, dal fatto che
    lo zar trattasse Bonaparte come un suo pari,  mentre questi parlava da
    uguale  al  sovrano di Russia,  con perfetta disinvoltura,  come se il
    trovarsi  a  contatto  con  l'imperatore  fosse  per  lui   una   cosa
    naturalissima.
    Aleksàndr  e  Napoleone,  con  la  lunga  fila  dei  loro séguiti,  si
    avviarono verso  il  fianco  destro  del  battaglione  Preobrazenskij,
    proprio incontro alla folla che era ammassata in quel punto. Questa si
    trovò inaspettatamente così vicina ai due imperatori che Ròstov, ritto
    in   una   delle   primissime  file,   cominciò  a  temere  di  essere
    riconosciuto.
    - "Sire je vous demande la permission de donner la Légion d'honneur au
    plus brave de vos  soldats"  [58.  Sire,  vi  chiedo  il  permesso  di
    decorare  della  Legion d'onore il più valoroso dei vostri soldati]  -
    disse una voce secca e precisa che accentuava ogni sillaba.
    Era il piccolo Napoleone che parlava, guardando fissamente negli occhi
    il nostro imperatore. Questi, che aveva ascoltato attentamente,  chinò
    il capo in segno di assenso e sorrise.
    -  "A  celui qui s'est le plus vaillamment conduit dans cette dernière
    guerre" [59.  A quello  che  si  è  comportato  più  valorosamente  in
    quest'ultima guerra]  -  aggiunse Napoleone,  scandendo le sillabe,  e
    guardando con una tranquillità e una sicurezza che indignavano Rostòv,
    le file dei soldati russi, irrigiditi davanti a lui sull'attenti,  con
    gli occhi fissi al volto del loro imperatore.
    -  "Votre  Majesté me permettra-t-elle de demander l'avis du colonel?"
    [60.   Vostra  maestà  mi  permetterà  di  chiedere   l'opinione   del
    colonnello?]    -    disse  Aleksàndr  e  fece  qualche passo verso il
    principe Kozlovskij, comandante del battaglione.
    Intanto Bonaparte cominciò a sfilarsi il guanto dalla mano  piccola  e
    bianca e poiché si era lacerato lo buttò a terra.  L'aiutante di campo
    che stava alle sue spalle si precipitò a raccoglierlo.
    - A chi darla?  -  disse in russo e sottovoce l'imperatore al principe
    Kozlovskij.
    - A chi vostra maestà comanda.
    L'imperatore,  scontento,  corrugò  le  sopracciglia  e,   guardandosi
    attorno, disse:
    - Bisogna pure rispondergli...
    Kozlovskij con aria decisa fissò le schiere,  e il suo sguardo si posò
    anche su Rostòv.
    "E se facesse il mio nome?", pensò il giovane.
    - Làzarev!  -  chiamò il colonnello,  assumendo un'espressione severa,
    e il primo soldato della fila, Làzarev, si fece avanti.
    -  Dove  vai?  Fermati!    -   sussurrarono alcune voci alle spalle di
    Làzarev, il quale non sapeva dove andare. Làzarev si fermò, rivolgendo
    uno sguardo rapido e spaventato al colonnello,  e il suo viso ebbe  un
    tremito, come sempre accade ai soldati chiamati a uscire dalle file.
    Napoleone volse appena il capo e fece un movimento con la piccola mano
    grassoccia,  come  se  volesse  prendere qualche cosa.  Le persone del
    séguito,   indovinando  subito  il  significato  di  quel  gesto,   si
    agitarono,  parlottarono  tra di loro,  passandosi un oggetto dall'uno
    all'altro,  e un paggio,  quello stesso che Rostòv aveva visto in casa
    di   Borìs,   si   avvicinò   all'imperatore  francese  e,   chinatosi
    rispettosamente sulla mano protesa,  senza farla aspettare nemmeno  un
    momento,  vi depose la decorazione dal nastro rosso.  Napoleone, senza
    volgersi a guardare,  la strinse con due dita e si avvicinò a  Làzarev
    che,  sbarrando  gli occhi,  continuava ostinatamente a fissare il suo
    sovrano,  poi si voltò verso l'imperatore Aleksàndr  per  dimostrargli
    che  l'atto  che stava ora per compiere era un omaggio al suo alleato.
    La piccola mano bianca che teneva  la  decorazione  si  stese  sino  a
    toccare un bottone della giubba di Làzarev;  Napoleone sembrava sapere
    che per rendere felice per sempre quel soldato premiato e distinto  da
    tutti  gli  altri  nel  mondo,  bastava  soltanto  che la mano di lui,
    Napoleone, gli toccasse il petto.  E Napoleone si limitò ad appoggiare
    la  decorazione  sul  petto  e,  ritirata  subito  la mano si volse ad
    Aleksàndr come  se  fosse  certo  che  quella  croce  sarebbe  rimasta
    attaccata alla divisa di Làzarev. E difatti vi rimase attaccata.
    Servizievoli  mani,  russe  e francesi,  afferrarono subito la croce e
    l'appuntarono sulla giubba di Làzarev.  Questi  guardò  accigliato  il
    piccolo uomo dalle mani bianche che aveva fatto qualcosa sul suo petto
    e  continuando  a  restare  sull'attenti,  riprese  a  guardare il suo
    imperatore come per domandargli se dovesse  rimanere  ancora  a  lungo
    così  o  se  dovesse allontanarsi o forse fare qualche altra cosa.  Ma
    nessuno gli diede ordini, ed egli rimase piuttosto a lungo immobile in
    quella posizione.
    I due imperatori montarono a cavallo e se ne andarono.  I  soldati  di
    Preobrazenskij,  rompendo  le  file,  si  mescolarono con quelli della
    Guardia francese e presero posto alle tavole preparate per loro.
    Làzarev fu fatto sedere al posto d'onore;  ufficiali russi e  francesi
    si  congratularono con lui,  lo abbracciarono e gli strinsero la mano.
    Una folla di ufficiali e di gente si avvicinava soltanto per  vederlo.
    Il  ronzio  delle  voci  russe  e francesi e il rumore delle risate si
    diffondevano per la piazza e per le tavole.  Due ufficiali con il viso
    arrossato, allegri e loquaci, passarono accanto a Rostòv.
    -  Che  po' po' di banchetto,  eh,  fratello?  Tutto servito su piatti
    d'argento  -  disse uno.  -  Hai visto Làzarev?
    - Sì l'ho visto.
    - Sì dice  che  domani  i  soldati  di  Preobrazenskij  offriranno  un
    banchetto agli altri.
    - Che fortunato, però quel Làzarev! Milleduecento franchi di pensione,
    finché vive!
    - Questo sì che è un copricapo, ragazzi!  -  gridava un soldato russo,
    cacciandosi in testa il berrettone di pelliccia di un francese.
    - Una meraviglia!
    -  Hai  sentito  la  parola d'ordine?   -  chiedeva un ufficiale della
    Guardia a un  altro.    -    L'altro  giorno  era  "Napoléon,  France,
    bravoure" [61. "Napoleone, Francia, ardire"]; ieri "Aleksàndr, Russie,
    grandeur" [62.  "Aleksàndr,  Russia,  grandezza"]; un giorno la parola
    d'ordine  è  data  dal  nostro  imperatore,   il  giorno  seguente  da
    Napoleone.  Domani  l'imperatore  manderà  la  croce di San Giorgio al
    soldato  più  valoroso  della   Guardia   francese.   Non   può   fare
    diversamente! Deve ricambiare nello stesso modo.
    Anche  Borìs e il suo camerata Gilinski vennero a vedere il banchetto.
    Tornando indietro,  Borìs scorse Rostòv,  fermo presso l'angolo di una
    casa.
    -  Rostòv,  salve!  Non  ci siamo neanche visti  -  disse,  e non poté
    trattenersi dal domandargli che cosa gli fosse  accaduto,  notando  il
    viso di lui stranamente triste e sconvolto.
    - Niente... niente  -  rispose Rostòv.
    - Verrai ancora da me?
    - Sì, verrò.
    Rostòv  rimase  a  lungo  fermo  a quell'angolo guardando di lontano i
    soldati riuniti a banchetto.  Nella sua mente si andava  svolgendo  un
    lavorio  tormentoso  che  egli  non riusciva in alcun modo a definire.
    Dubbi  terribili  gli  tumultuavano  nel  cervello.  Ora  ripensava  a
    Denissov  con  la  sua espressione mutata e la sua rassegnazione,  ora
    rivedeva l'ospedale con quei moncherini di braccia  e  di  gambe,  con
    tutto  il  suo  sudiciume  e  le  sue  malattie.  Quelle  immagini gli
    apparivano così vive che gli sembrava di sentire il tanfo di  ospedale
    e di cadaveri, e si voltava per vedere donde provenisse; ora ripensava
    a Bonaparte,  con quell'aria soddisfatta di sé,  e con la piccola mano
    bianca, divenuto adesso imperatore, e che l'imperatore Aleksàndr amava
    e rispettava.  A che scopo,  allora,  gambe e braccia amputate,  a che
    scopo,  allora,  tanti uomini uccisi?  Ora ripensava a Làzarev che era
    stato decorato e a Denissov punito e non perdonato.  E sorprendeva  se
    stesso, assalito da pensieri tanto strani che lo spaventavano.
    L'odore  dei  cibi  serviti  ai soldati e l'appetito lo distrassero da
    quelle riflessioni: prima  di  ripartire  bisognava  mangiare  qualche
    cosa.  Si recò a un albergo che aveva intravisto la mattina. Là dentro
    trovò tanta gente e tanti ufficiali venuti come lui in abiti borghesi,
    e a fatica riuscì a farsi servire un pranzo.  Due ufficiali della  sua
    divisione si unirono a lui.  La conversazione, naturalmente, ebbe come
    argomento la pace. Gli ufficiali, colleghi di Rostòv,  come la maggior
    parte  dell'esercito,  erano  malcontenti  della  pace  conclusa  dopo
    Friedland. Erano d'accordo nel dire che,  se avessero resistito ancora
    un po', Napoleone sarebbe stato sconfitto perché ormai il suo esercito
    non aveva più né gallette né munizioni.  Nikolàj mangiava in silenzio,
    e più che altro beveva; consumò,  da solo,  due bottiglie di vino.  Il
    tumulto  di  pensieri  che  si  agitava  nel suo animo non accennava a
    diminuire e continuava a tormentarlo.  Aveva timore di abbandonarsi ai
    propri pensieri,  ma non riusciva a liberarsene.  A un tratto,  udendo
    dire da uno di  quegli  ufficiali  che  faceva  rabbia  guardare  quei
    Francesi,  Rostòv  si  mise  a  gridare  con  una  violenza  del tutto
    ingiustificata e che stupì molto i suoi compagni:
    - Ma come potete giudicare che cosa sarebbe stato  preferibile?  gridò
    con  il  viso  in  fiamme.    -    Come  potete  giudicare  le  azioni
    dell'imperatore?  Che diritto abbiamo di discuterle?  Noi non possiamo
    comprendere né gli atti dell'imperatore, né gli scopi cui egli mira!
    -  Ma io non ho parlato dell'imperatore  -  si giustificò l'ufficiale,
    che non poteva spiegarsi la violenza di Rostòv se non con lo stato  di
    ubriachezza in cui si trovava.
    Ma Rostòv non l'ascoltava.
    -  Noi non siamo funzionari diplomatici;  siamo soldati e niente altro
    -  proseguì.   -  Se ci ordinano di morire,  dobbiamo morire.  E se ci
    puniscono, vuol dire che siamo in colpa; non tocca a noi giudicare. Se
    il   nostro   sovrano  ritiene  opportuno  riconoscere  imperatore  il
    Buonaparte e stringere un'alleanza con lui,  significa  che  è  giusto
    fare così.  Altrimenti, se ci si mettesse a ragionare e a discutere su
    tutto,  non rimarrebbe più nulla di sacro.  Finiremmo con il dire  che
    Dio  non esiste,  che nulla esiste!   -  gridava Nikolàj,  battendo il
    pugno sulla tavola,  molto a sproposito secondo i suoi  interlocutori,
    ma molto logicamente secondo il corso dei suoi pensieri.
    - Noi dobbiamo preoccuparci soltanto di compiere il nostro dovere,  di
    farci fare a pezzi,  se occorre,  e di non pensare;  ecco  tutto!    -
    concluse.
    -  E bere  -  disse uno degli ufficiali che non aveva alcuna voglia di
    discutere.
    - Sì, e bere!  -  approvò Nikolàj.  -  Ehi, tu! Un'altra bottiglia!  -
    gridò al cameriere.











    NOTE.

    N.  1.  Adelaide  Filleul,   marchesa  di  Souza-Botelho  (1761-1836),
    scrittrice  francese  di romanzi che ben rispecchiano la "moralità" da
    salotto dell'epoca.  Durante la rivoluzione  francese  visse  esule  a
    Londra.  In realtà,  però, il romanzo "Amélie de Mansfeld", pubblicato
    nel 1803,  non era opera di madame de Souza,  ma di madame  Cottin,  e
    cioè Marie Sophie Risteau (1770-1807): sposatasi giovanissima,  rimase
    vedova nel 1793; divenne famosa con il cognome del marito, Cottin.
    N.  2.  La massoneria,  abbreviatura di frammassoneria  (dal  francese
    "franc-macon",  libero muratore) è un'associazione,  in parte segreta,
    di persone che professano principi di fratellanza,  si riconoscono tra
    di  loro con segni ed emblemi e si dividono in gruppi,  detti Logge od
    Officine.  La massoneria sembra essere apparsa nella seconda metà  del
    diciassettesimo  secolo in Gran Bretagna dove corporazioni di muratori
    e tagliapietre,  per difficoltà di reclutamento dovute  all'evoluzione
    dei  metodi  di costruzione,  presero l'abitudine di accettare (da cui
    l'espressione di muratori liberi) membri estranei alla professione. Si
    diffuse  già  nella  prima  metà  del  diciottesimo  secolo  in  tutta
    l'Europa,  negli Stati Uniti d'America, in Asia e in Africa, in questi
    tre ultimi continenti seguita dalla colonizzazione inglese e olandese.
    Mentre negli Stati Uniti conservò un carattere religioso apolitico, ma
    non alieno da simpatie democratiche e rispettose delle leggi esistenti
    dello stato, in altri paesi d'Europa trovò, nei fermenti rivoluzionari
    e patriottici,  un terreno che la rese profondamente politica e talora
    sovversiva.  In Francia, dove la prima Loggia regolare risale al 1721,
    l'associazione  diede   un   notevole   contributo   alla   propaganda
    prerivoluzionaria,  se pure secondaria appaia la sua efficacia durante
    la rivoluzione. In Italia, la prima Loggia fu costituita a Firenze nel
    1733;
    seguirono quelle di Napoli,  di  Palermo,  di  Roma,  di  Venezia,  di
    Verona,  della  Savoia  e  della  Sardegna.  Mentre in alcuni stati la
    massoneria fu avversata, in altri fu tollerata malgrado le proibizioni
    papali; in altri,  come nel regno delle Due Sicilie,  sotto Gioacchino
    Murat,  fu persino protetta. Nel periodo risorgimentale, la massoneria
    italiana assunse un carattere spiccatamente politico e di  antagonismo
    verso la Chiesa. Il suo influsso nel risorgimento è indiscutibile: gli
    appartenenti  alla  carboneria e alla Giovane Italia erano quasi tutti
    massoni.  Fu favorevole all'associazione Mazzini,  e massone  fervente
    Garibaldi.   Conclusa   l'unità   d'Italia,   nel  1874  si  addivenne
    all'unificazione delle varie Logge,  mettendo fine alla  rivalità  del
    Grande  Oriente  di Torino,  del Grande Oriente di Napoli e del Grande
    Oriente di Palermo;  tutti confluirono nel  Grande  Oriente  d'Italia,
    detto di Palazzo Giustiniani dalla sua sede di Roma. In quell'epoca la
    massoneria mantenne sempre un atteggiamento anticlericale, combattendo
    l'influenza  della  Chiesa in vari campi.  Ma da questa lotta sorse in
    seno alla massoneria stessa un grave conflitto,  e un gruppo si staccò
    dal Grande Oriente di Palazzo Giustiniani e abbandonò la pregiudiziale
    anticlericale;  lo scisma non fu mai composto. Quando il fascismo salì
    al potere,  fece proibire l'adesione dei fascisti  alla  massoneria  e
    promosse  una  campagna  di  devastazione delle sedi e di persecuzione
    contro i  massoni  più  in  vista.  Vari  gruppi  si  sciolsero  e  si
    ricostituirono dopo lo sbarco delle truppe alleate. Tuttavia avvennero
    in quel momento e perdurano ancora varie scissioni, per cui si contano
    sino a dieci Logge autonome.  Ma da allora, anche perché i due partiti
    principali, la democrazia cristiana e il comunismo, sono per principio
    avversi alla  massoneria,  l'associazione  non  è  più  penetrata  nel
    tessuto politico e sociale del paese.
    N.  3. Il personaggio di O. A. Bazdeev sembra identificabile con O. A.
    Pozdeev (morto nel 1811),  il cui  nome  ricorreva  senza  alterazioni
    nelle prime stesure del romanzo tolstojano.
    N.  4.  Seguaci di una setta massonica francese,  dal nome di Martinez
    Pasqualis (1727-1779).  Il martinismo professa una sorta di  panteismo
    mistico,  ammette  un  processo di emanazione tra Dio e la realtà e la
    preesistenza di spiriti alla materia;  quanto all'antropologia,  anche
    l'uomo  primitivo  era un puro spirito che,  per un atto di superbia e
    per suggestione diabolica,  peccò e assunse una  condizione  corporea.
    Per ritornare a Dio, gli uomini devono comunicare, attraverso pratiche
    teurgiche,  con  gli  spiriti  superiori.  Il  martinismo  ebbe grande
    diffusione  in  Russia,  Francia  e  Germania  alla  fine  del  secolo
    diciottesimo  e  al principio del diciannovesimo secolo soprattutto ad
    opera di Louis-Claude de Saint-Martin (1743-1803);  sopravvive tuttora
    in  Francia.  I seguaci sono detti martinisti o martinezisti o ancora,
    grandi professori,  illuminati;  il martinismo in Germania assunse  il
    nome di Scuola del nord.
    N.  5.  Nikolàj Ivànovic' Nòvikov (1744-1818), pubblicista e scrittore
    russo, fu tra le figure più rappresentative della vita culturale russa
    durante il regno di Caterina Seconda.  Esordì  a  Pietroburgo  con  la
    pubblicazione  di alcune riviste satiriche,  in cui trovarono posto le
    più spinose questioni sociali. Divenuto massone,  si trasferì a Mosca,
    dove creò la prima biblioteca russa e iniziò la pubblicazione di opere
    filosofiche,  pedagogiche  ed  economiche.  Accusato di complotto,  fu
    condannato a morte,  ma la condanna fu commutata in quindici  anni  di
    prigione.   Graziato   da  Paolo  Primo,   rinunziò  a  ogni  attività
    letteraria.  Notevole è il contributo dato  da  Nòvikov  al  risveglio
    culturale e allo sviluppo del pensiero progressista russo.
    N.  6. "L'imitazione di Cristo", attribuita a Tommaso da Kempis (1379-
    1471), cronista e vicepriore dei canonici regolari della congregazione
    di Windesheim.  In  gioventù  si  specializzò  come  amanuense,  e  ci
    rimangono alcuni codici scritti di sua mano.
    N. 7. "Così passa la gloria del mondo".
    N.  9.  Jean-Paul  Marat  (1743-1793),  demagogo  francese,  medico  e
    pubblicista.  Fu pugnalato nel bagno da Charlotte Corday.  Si dimostrò
    uno  dei più violenti rivoluzionari e fu l'istigatore dei massacri del
    settembre 1792 e delle risoluzioni più sanguinarie durante il  governo
    del Terrore.
    N.  12.  Per  l'esattezza,  la battuta di Molière nella farsa "Georges
    Dandin", atto 1, scena 9, è: "l'avete voluto voi, Georges Dandin".
    N. 24. Confronta Libro 1, parte 3, nota 45.
    N.  28.  Levin  Leontevic'  Bennigsen  (1745-1826),   generale  russo,
    originario dell'Hannover.  Al servizio della Russia dal 1773, combatté
    contro la Turchia, la Polonia e la Francia. Avversario dello zar Paolo
    Primo come uno dei più fedeli seguaci di Caterina  Seconda,  partecipò
    alla  congiura  ordita  dal  conte  Pahlen  contro  il sovrano (1801).
    Allontanato dalla Corte e poi richiamato  da  Alessandro  Primo,  ebbe
    vari  importanti  comandi  militari,  e sostenne tenacemente l'attacco
    napoleonico nella battaglia di Eylau (1807).  Vinto  Murat  a  Voronov
    (1812), si distinse a Lipsia (1813).
    N. 29. Bagratiòn.
    N.  30.  Aleksàndr Prozorovskij (1732-1809), principe, generale russo,
    comandante in capo dell'esercito russo nella guerra  contro  i  Turchi
    nel 1808.
    N. 33. Corrispondeva all'incirca al Credito fondiario.
    N.  36. Johann Gottfried Herder (1744-1803), poeta, critico e filologo
    tedesco, uno degli iniziatori del movimento dello Sturm und Drang.  Fu
    autore, tra l'altro, di una "Filosofia della storia dell'umanità".
    N. 45. Così sono chiamati in Russia i poveri di spirito, che il popolo
    riteneva  particolarmente  cari a Dio e per i quali nutriva rispetto e
    venerazione.
    N. 47. Matvéj Ivànovic' Platov (1751-1818), atamanno dei cosacchi, con
    il  suo  corpo  di   uomini   agiva   indipendentemente   dal   grosso
    dell'esercito; inseguì senza requie l'esercito francese durante la sua
    marcia verso Mosca e soprattutto,  nel corso della ritirata.  Le gesta
    dei suoi cosacchi sono  rimaste  leggendarie:  dopo  la  battaglia  di
    Lipsia penetrò coi suoi cosacchi in Parigi.
    N.   48.   Nicholas  Charles  Oudinot  (1767-1847),  duca  di  Reggio,
    maresciallo di Francia.  Arruolatosi come soldato semplice  nel  1784,
    già tenente colonnello dei volontari della Mosa nel 1792,  si distinse
    durante le campagne della rivoluzione.  Alla testa di una divisione di
    granatieri,  si  segnalò ad Austerlitz (1805),  a Friedland (1807) e a
    Wagram ( 1809), dove si guadagnò il bastone di maresciallo e il titolo
    ducale.  Comandante del secondo corpo  in  Russia,  si  distinse  alla
    Beresinà (1812) e nelle campagne di Francia.  Durante la Restaurazione
    ebbe il comando della  Guardia  nazionale  e  divenne  governatore  di
    Madrid.
    N.  49. Gioco che consisteva nel lanciare chiodi o bastoncini di legno
    dentro grossi anelli disposti in terra.
    N. 50. Staffile dei cosacchi.





    Lev N. Tolstòj.
    GUERRA E PACE.


    LIBRO SECONDO.

    PARTE TERZA.


    CAPITOLO 1.

    Nel 1808 l'imperatore Aleksàndr si recò a Erfurt per un nuovo incontro
    con  l'imperatore  Napoleone;  nell'alta  società  di  Pietroburgo  si
    parlava assai della grandiosità di quel solenne convegno.
    Nel 1809 l'accordo tra i due dominatori del mondo, come erano definiti
    i  due  sovrani,  giunse al punto che,  quando in quell'anno Napoleone
    dichiarò  guerra  all'Austria,   un  corpo  d'armata  russo  passò  la
    frontiera  per  appoggiare  il nemico di un tempo,  Napoleone,  contro
    l'imperatore  d'Austria  già  alleato  della  Russia;   al  punto  che
    nell'alta società si sussurrava sulla possibilità di un matrimonio tra
    Napoleone e una delle sorelle dell'imperatore di Russia.  Ma oltre che
    alla politica estera, l'attenzione della società russa era soprattutto
    rivolta alle riforme interne, che in quel tempo si stavano attuando in
    tutti i rami dell'amministrazione dello stato.
    La vita,  intanto,  la vera vita degli uomini con i suoi interessi più
    importanti quali la salute,  le malattie,  il lavoro e il riposo con i
    suoi interessi intellettuali, scientifici,  letterari,  musicali,  con
    quelli del sentimento,  dell'amore,  dell'amicizia,  dell'odio,  delle
    passioni, si svolgeva come sempre, indipendentemente dall'inimicizia e
    dall'accordo con Napoleone  Bonaparte  e  al  di  fuori  di  qualsiasi
    possibile riforma.
    Il   principe   Andréj  trascorse  due  anni  in  campagna  senza  mai
    allontanarsi.  Tutte le innovazioni e  le  imprese  che  Pierre  aveva
    iniziato  nei  suoi  possedimenti  senza  giungere ad alcun risultato,
    passando di continuo dall'una all'altra, erano state invece realizzate
    dal principe Andréj senza che egli  ne  parlasse  ad  alcuno  e  senza
    fatica apparente.
    Egli  possedeva  in  sommo  grado quella tenacia pratica che mancava a
    Pierre e che, senza sforzi né scosse da parte sua, dava impulso a ogni
    sua impresa.
    Uno dei suoi possedimenti,  in cui  lavoravano  trecento  servi  della
    gleba,  fu  assegnato  a  liberi  coltivatori e costituì uno dei primi
    esempi in Russia;  in altre tenute le prestazioni di lavoro gratuite e
    obbligatorie furono sostituite da canoni fissi.  A Boguciàrovo, Andréj
    aveva fatto venire,  a sue  spese,  una  levatrice  per  assistere  le
    partorienti,  e un prete che insegnava a leggere e a scrivere ai figli
    dei contadini e dei domestici.
    Il principe Andréj trascorreva metà del suo tempo a Lissia-Gori con il
    padre e il figliuolo,  tuttora affidato alle cure della  bambinaia,  e
    l'altra  metà  nell'eremo di Boguciàrovo,  come suo padre lo definiva.
    Nonostante l'indifferenza che aveva manifestato a Pierre per tutti gli
    avvenimenti  del  mondo  esterno,  egli  li  seguiva  con  attenzione,
    riceveva  molti libri e notava con stupore che le persone che venivano
    da suo padre o da lui,  direttamente da Pietroburgo,  ossia  dal  vero
    centro  di ogni attività vitale,  erano molto meno informate di quanto
    non lo fosse lui,  che abitava sempre in campagna,  sugli  svolgimenti
    della politica interna e estera.
    Oltre  alle  cure  dei  suoi  poderi  e  alla lettura di libri di ogni
    genere,  il principe Andréj si occupava  allora  dell'analisi  critica
    delle  nostre  due  ultime sfortunate campagne di guerra e redigeva un
    progetto di modificazione dei nostri codici e regolamenti militari.
    Nella primavera del 1809,  il principe Andréj si recò nella  provincia
    di Rjazàn, per visitare la tenuta del figlio, di cui era tutore.
    Mentre, riscaldato dal sole primaverile, viaggiava nella sua carrozza,
    osservava  l'erba novella,  le tenere giovani foglie delle betulle,  i
    primi cumuli delle bianche nuvolette primaverili  che  si  inseguivano
    nel  limpido  azzurro  del cielo.  Non pensava a nulla,  e si guardava
    attorno lieto e spensierato.  Oltrepassato il traghetto,  dove  l'anno
    precedente  aveva  conversato  con  Pierre  e  oltrepassato il sudicio
    villaggio,  aie,  campi a grano invernale,  il ponte presso  il  quale
    c'erano ancora cumuli di neve e la salita argillosa tra le strisce dei
    campi  mietuti,  fiancheggiati  da cespugli verdeggianti,  entrò in un
    bosco di betulle che si stendeva ai due lati della strada.  Nel  bosco
    faceva  quasi caldo,  non si sentiva alito di vento.  Le betulle,  già
    coperte di verdi foglioline collose,  erano immobili  e  di  sotto  il
    fogliame   caduto   dell'anno   precedente   spuntava,    sollevandolo
    leggermente, la prima erbetta e occhieggiavano le violette. Sparse qua
    e là per il bosco,  alcuni piccoli abeti con il loro perenne  fogliame
    verde  cupo  rammentavano  sgradevolmente  l'inverno.  All'entrare nel
    bosco i cavalli sbuffarono e si coprirono di sudore.
    Il domestico Pëtr  disse  qualcosa  al  cocchiere,  il  quale  rispose
    affermativamente.   Ma   Pëtr   non   era   evidentemente  soddisfatto
    dell'approvazione del cocchiere e si  voltò,  da  cassetta,  verso  il
    padrone.
    -  Come  si  respira bene,  eccellenza!   -  disse,  con un rispettoso
    sorriso.
    - Cosa dici?
    - Come si respira bene, eccellenza!
    "Cosa diavolo dice?",  pensò il principe  Andréj.  "Sì,  certo,  parla
    della  primavera",  pensò ancora,  guardandosi attorno.  "E' già tutto
    verde!  Così presto...  Le betulle,  gli ontani,  i ciliegi cominciano
    già... E le querce non si vedono ancora... ah sì, eccone una!".
    Una  quercia  sorgeva sul margine della strada.  Probabilmente,  dieci
    volte più vecchia delle betulle che  formavano  il  bosco,  era  dieci
    volte  più  grossa  e  due  volte più alta di ognuna di esse.  Era una
    quercia enorme,  con rami spezzati evidentemente da molto tempo,  e la
    scorza  screpolata e coperta di vecchie cicatrici.  Con le sue braccia
    smisurate e le dita enormi, nodose, divaricate, senza simmetria,  essa
    si ergeva tra le ridenti betulle, simile a un vecchio mostro, malvagio
    e  sprezzante.  Essa sola e i piccoli abeti cupi,  eternamente verdi e
    disseminati per  il  bosco,  non  volevano  cedere  all'incanto  della
    primavera  e  non  volevano  vedere  né la lieta stagione,  né il sole
    sfavillante.
    "Primavera, ancora felicità!",  pareva dire la quercia.  "Come mai non
    vi è ancora venuto a noia questo assurdo, eterno inganno! E' sempre la
    stessa cosa, ed è sempre un inganno!".
    "Non  esistono  né primavera,  né sole,  né felicità.  Ecco,  guardate
    quegli abeti morti,  schiacciati,  sempre solitari  e  guardate  me...
    Vedete?  Io tengo distese le mie dita spezzate,  scortecciate dovunque
    mi siano cresciute, sul dorso,  sui fianchi...  e rimango così,  e non
    credo né alle vostre speranze né ai vostri inganni!".
    Il  principe  Andréj si girò parecchie volte a guardare quella quercia
    mentre s'inoltrava nel bosco,  come se da  essa  aspettasse  qualcosa.
    Anche  ai  piedi  dell'immenso  albero crescevano erbe e fiori,  ma la
    quercia continuava a ergersi in mezzo a loro immobile  e  corrucciata,
    mostruosa e ostinata.
    "Sì,  quella  quercia  ha  ragione,  mille volte ragione",  pensava il
    principe Andréj. "Lasciamo che gli altri,  i giovani,  cedano a questi
    inganni.  Noi  conosciamo  la vita,  e la nostra è finita!".  Un nuovo
    susseguirsi di pensieri sconsolati,  ma di una tristezza dolce,  sorse
    nell'animo  del principe Andréj alla vista della quercia.  E per tutta
    la durata del viaggio egli parve ancora una volta meditare su tutta la
    propria  vita,  per  giungere  alla  medesima,  antica,   disperata  e
    tranquilla   conclusione,   secondo  la  quale  egli  non  doveva  più
    intraprendere nulla di nuovo,  ma semplicemente finire la  vita  senza
    far del male a nessuno, senza agitarsi e senza desiderare cosa alcuna.


    CAPITOLO 2.

    Per  affari riguardanti la tutela della tenuta di Rjazàn,  il principe
    Andréj aveva bisogno di parlare con il maresciallo della  nobiltà  del
    distretto,  che era il conte Iljà Andréevic' Rostòv e verso la metà di
    maggio, il principe Andréj partì per recarsi da lui.
    Si era nel periodo caldo della primavera.  Il bosco  era  ormai  tutto
    rivestito  di verde,  la strada era polverosa e il caldo già tale che,
    passando vicino all'acqua, si provava il desiderio di fare un bagno.
    Il principe  Andréj,  triste  e  preoccupato  per  quello  che  doveva
    chiedere al maresciallo della nobiltà, percorreva in carrozza il viale
    del giardino che conduceva a Otràdnoe,  la casa dei Rostòv;  a destra,
    di là dagli alberi, udì delle liete grida di donne e scorse un piccolo
    gruppo di fanciulle passare correndo attraverso il viale, davanti alla
    sua carrozza.  Precedendo le altre,  si avvicinò  più  di  tutte  alla
    carrozza una fanciulla dai capelli neri,  gli occhi neri, molto esile,
    stranamente esile,  con un vestito di  cotone  giallo,  un  fazzoletto
    bianco  annodato  sul  capo,  da  sotto al quale sfuggivano ciocche di
    capelli arruffati.  La fanciulla gridava qualcosa ma,  alla vista  del
    forestiero, corse indietro ridendo, senza guardarlo.
    Tutt'a un tratto,  chissà perché, il principe Andréj provò un senso di
    malessere. La giornata era bella,  il sole radioso e tutto all'intorno
    spirava allegria, ma quell'esile e graziosa fanciulla non sapeva e non
    voleva sapere nulla della sua esistenza, ed era soddisfatta e appagata
    di una vita sua propria,  probabilmente insulsa,  ma allegra e felice.
    "Che cosa la rende tanto  lieta?  A  che  cosa  pensa?  Non  certo  ai
    regolamenti militari,  non certo ai problemi riguardanti il canone dei
    contadini di Rjazàn... A che cosa dunque? E di che cosa è felice?", si
    chiedeva, suo malgrado, il principe Andréj, con curiosità.
    Il conte Iljà Andréevic' nel 1809 viveva a Otràdnoe la stessa vita che
    aveva vissuto per l'innanzi, cioè ricevendo quasi tutta la nobiltà del
    governatorato, tra partite di caccia,  spettacoli,  pranzi e sonatori.
    Egli,  come per ogni ospite nuovo,  fu lieto della visita del principe
    Andréj e lo indusse, dopo molta insistenza, a trattenersi per la notte
    in casa sua.
    Nel corso di quella noiosa giornata, durante la quale i vecchi padroni
    di casa  e  i  più  importanti  tra  gli  invitati  di  cui,  a  causa
    dell'avvicinarsi  di  un  onomastico  la casa del conte era piena,  si
    occuparono del principe Andréj, questi,  volgendo più volte lo sguardo
    su  Natascia,  che  rideva e si divertiva con i più giovani componenti
    della compagnia, si chiedeva: "A che pensa? Perché è tanto felice?".
    La sera,  rimasto solo in quella casa nuova,  per un  pezzo  non  poté
    prender sonno. Lesse un po', spense la candela, poi la riaccese. Nelle
    stanze,  le cui imposte erano chiuse dall'interno,  faceva caldo. Egli
    brontolava stizzito contro quel vecchio balordo (così chiamava Rostòv)
    che l'aveva trattenuto con il  pretesto  che  i  documenti  non  erano
    ancora arrivati dalla città, e contro se stesso per essere rimasto.
    A  un certo momento si avvicinò alla finestra per aprirla.  Non appena
    ebbe schiuso le imposte,  il chiarore della luna,  come se da un pezzo
    fosse  lì  davanti alla finestra in attesa di quel momento,  inondò la
    stanza.  Il principe aprì i vetri.  La notte era  fresca,  immobile  e
    chiara.  Proprio davanti alla finestra si stendeva un filare di alberi
    potati di fresco,  neri da un lato,  illuminati  da  un'argentea  luce
    dall'altro.  Ai  loro  piedi  cresceva una vegetazione umida,  grassa,
    fitta,  tra la quale spiccavano qua  e  là  foglie  e  ramoscelli  che
    parevano d'argento. Più lontano, dietro agli alberi neri, luccicava un
    tetto bagnato di rugiada; a destra si ergeva un grande albero fronzuto
    dai rami e dal tronco di un bianco luminoso e in alto,  sopra di esso,
    splendeva la luna,  quasi piena  nel  cielo  primaverile,  chiarissimo
    quasi  senza  stelle.  Il principe Andréj si affacciò appoggiandosi al
    davanzale, e i suoi occhi si fissarono su quel cielo.
    La camera che egli occupava era al piano di  mezzo;  anche  le  stanze
    sopra  la sua erano abitate e non vi si dormiva.  Egli udì il suono di
    alcune voci femminili.
    - Ancora una volta, soltanto una volta  -  disse lassù una voce che il
    principe Andréj riconobbe immediatamente.
    - Ma quando,  dunque,  ti deciderai a dormire?   -   rispose  un'altra
    voce.
    -  Non  dormirò,  non  posso  dormire...  che  ci  vuoi fare?  Suvvia,
    un'ultima volta!
    E le due voci femminili intonarono una frase musicale che era la  fine
    di una canzone.
    - Ah, che incanto! Ma ora basta, dormiamo...
    - Dormi tu, io non posso  -  rispose la prima voce, avvicinandosi alla
    finestra.  La  fanciulla  si  era evidentemente affacciata,  perché si
    udivano distintamente il fruscio della sua veste e  persino  il  ritmo
    del  suo  respiro.  Tutto  tacque  e  parve pietrificarsi nel chiarore
    lunare e nelle ombre  dense.  Anche  il  principe  Andréj  evitava  di
    muoversi per non rivelare la sua involontaria presenza.
    - Sònja!  Sònja!   -  disse di nuovo la prima voce.  -  Ma come si può
    dormire? Guarda che meraviglia! Ah, che splendore! Svegliati, Sònja  -
    ripeté quasi con le lacrime nella voce.  -  Non ho mai visto una notte
    più incantevole di questa.
    Sònja rispose a malincuore qualcosa.
    - Ma no,  vieni a vedere che luna!  E' un incanto!  Vieni  qui,  cara,
    vieni qui. Ma non vedi? Io vorrei accoccolarmi così, stringere le mani
    attorno  alle  ginocchia  con la maggior forza possibile,  prendere lo
    slancio e volar via! Ecco, così!
    - Smettila, potresti cadere.
    Si udì il rumore di una breve lotta e la voce malcontenta di Sònja:
    - Lo sai che sono quasi le due?
    - Ah, tu vuoi proprio rovinarmi tutto! Vieni, vieni qui!
    Seguì un nuovo silenzio,  ma il principe Andréj sapeva  che  essa  era
    ancora  là,  alla  finestra;  di tanto in tanto sentiva ora un leggero
    movimento ora un lieve sospiro.
    - Ah,  mio Dio!  mio Dio!  Cosa è mai?   -  ella esclamò  tutto  a  un
    tratto.   -  E sta bene,  andiamo a dormire!  -  e sbatté con forza la
    finestra.
    "E della mia esistenza non le importa  nulla!",  pensava  il  principe
    Andréj  mentre  stava  ad  ascoltarla  parlare,  aspettando  e insieme
    temendo, chissà mai perché, di udire qualcosa sul conto suo. "E ancora
    lei! Neanche se fosse fatto apposta!", pensava.
    Improvvisamente gli sorse  nell'animo  un  tale  inatteso  tumulto  di
    pensieri  e di speranze giovanili,  in contrasto con tutta la sua vita
    che,  non sentendosi la forza di analizzare e  di  spiegarsi  ciò  che
    provava, si addormentò immediatamente.


    CAPITOLO 3.

    Il giorno seguente, dopo aver preso commiato soltanto dal conte, senza
    aspettare che uscissero le signore, il principe Andréj tornò a casa.
    Giugno  era  già  iniziato  allorché,  sulla  via  del  ritorno,  egli
    riattraversò il bosco di betulle,  dove la vecchia quercia contorta lo
    aveva  colpito  in modo tanto strano e indimenticabile.  Le sonagliere
    tintinnavano nel bosco più sordamente che non un mese e mezzo innanzi;
    tutta la vegetazione era folta,  fitta e ombrosa;  e i giovani  abeti,
    sparsi tra gli alti alberi, non violavano la bellezza dell'insieme ma,
    in armonia con il tono generale,  inverdivano delicatamente di giovani
    teneri germogli.
    La giornata  era  stata  calda:  da  qualche  parte  si  preparava  un
    temporale,  ma  soltanto una piccola nube lasciò cadere qualche goccia
    di pioggia sulla polvere della strada  e  sulle  tenere  foglie  degli
    alberi.  Il  lato  sinistro  del  bosco era buio,  immerso nell'ombra;
    quello destro, umido,  lucido,  brillava al sole,  dondolandosi appena
    sotto  il  vento.  Tutte le piante erano fiorite.  Gli usignuoli,  ora
    vicini, ora lontani, lanciavano i loro gorgheggi.
    "Sì,  qui in questo bosco c'era quella quercia con la quale mi sentivo
    in  accordo",  pensò  il  principe  Andréj.  "Ma  dov'è?",  si chiese,
    guardando verso il lato sinistro della strada e, senza saperlo,  senza
    riconoscerla,  stava  proprio  ammirando  la  quercia che cercava.  Il
    vecchio albero, tutto trasformato,  aprendo come un tendaggio la folta
    chioma scura,  lucida e gonfia di linfa,  si beava,  oscillando appena
    appena, ai raggi del sole che tramontava.  Non più dita contorte,  non
    più cicatrici,  non più lo sconforto diffidente e doloroso,  nulla più
    di tutto ciò. Attraverso la dura corteccia centenaria,  si erano fatte
    strada,  senza  rami,  giovani  foglioline  lucenti e gonfie di linfa;
    pareva impossibile che fossero  state  generate  da  un  albero  tanto
    vecchio!  "Si, è proprio quella quercia!", si disse il principe Andréj
    e, a un tratto, senza ragione,  fu invaso da una sensazione gioiosa di
    rinascita  primaverile.  E  nello  stesso  istante affluirono alla sua
    mente i momenti più intensi della sua vita: Austerlitz e il suo  cielo
    profondo;  il viso,  carico di rimprovero, di sua moglie morta, Pierre
    sulla chiatta, la fanciulla turbata dalla bellezza della notte, quella
    notte, la luna... tutto gli tornò improvvisamente alla memoria.
    "No, la vita non è finita a trent'anni",  concluse con ferma decisione
    il  principe  Andréj.  "Non basta che io sappia cosa avviene dentro di
    me,  bisogna che lo sappiano  anche  gli  altri,  e  Pierre  e  quella
    fanciulla  che  voleva  volare  in  cielo...   Bisogna  che  tutti  mi
    conoscano,  affinché la mia vita non si svolga per me  solo,  affinché
    essi  non  vivano  indipendentemente dalla mia esistenza...  Essa deve
    riflettersi in tutti,  e tutti devono vivere in  perfetta  unione  con
    me!".
    Tornato  dal  suo viaggio,  il principe Andréj si decise a partire per
    Pietroburgo,   in  autunno,   e  trovò  una  quantità  di  ragioni   a
    giustificazione del suo proposito. Una serie di considerazioni logiche
    e  assennate  per  dimostrare  la  necessità assoluta di compiere quel
    viaggio e persino di prestare servizio, era pronta, a ogni momento, ai
    suoi ordini.  Non riusciva neppure a capire,  adesso,  come mai  prima
    avesse  potuto avere dei dubbi sulla necessità assoluta di partecipare
    attivamente alla vita,  proprio come un mese innanzi non  capiva  come
    sarebbe  potuta venirgli in mente l'idea di lasciare la campagna.  Gli
    pareva evidente che  tutta  la  sua  esperienza  di  vita  si  sarebbe
    veramente  perduta  invano,  non  avrebbe  avuto  alcun  senso  se non
    l'avesse ora applicata alla pratica e non avesse di nuovo  partecipato
    attivamente alla vita. E non riusciva nemmeno a capire come mai prima,
    basandosi  su  altrettanto  poco  ragionevoli pretesti,  gli apparisse
    evidente che si sarebbe umiliato se,  dopo tante lezioni che gli aveva
    dato la vita, avesse creduto ancora alla possibilità di essere utile e
    alla  possibilità  di  amare  e  di essere felice.  Ora la ragione gli
    dimostrava tutto il contrario.
    Dopo quel  viaggio,  il  principe  Andréj  cominciò  ad  annoiarsi  in
    campagna;  le  occupazioni di una volta non lo interessavano e spesso,
    solo nel suo studio, si alzava,  si avvicinava allo specchio e a lungo
    si  soffermava  a osservare il suo viso.  Poi si voltava e guardava il
    ritratto della povera Liza che con i riccioli  raccolti  "alla  greca"
    pareva  fissarlo  dalla  cornice dorata con dolce tenerezza.  Ella non
    diceva più a suo marito le terribili parole di un tempo,  lo osservava
    curiosa,  con semplicità e gaiezza.  E il principe Andréj, con le mani
    intrecciate  dietro  la  schiena,  andava  su  e  giù  per  la  stanza
    aggrottando  le sopracciglia,  ora sorridendo assorto in quei pensieri
    irragionevoli, inesprimibili a parole e segreti come un delitto,  quei
    pensieri legati a Pierre,  alla gloria, alla fanciulla, alla finestra,
    alla quercia,  alla bellezza femminile e all'amore;  a quei  pensieri,
    insomma,  che  avevano  mutato  tutta la sua vita.  E in quei momenti,
    quando qualcuno entrava nello studio, egli era particolarmente freddo,
    severo, risoluto e, soprattutto, logico e tutt'altro che benevolo.
    - "Mon cher",   -    capitava  che  dicesse  la  principessina  Màrija
    entrando  in uno di quei momenti  -  Nikòluska non può uscire oggi per
    la sua passeggiata; fa freddo!
    - Se facesse caldo,   -    rispondeva  allora  alla  sorella  in  modo
    particolarmente  secco  il  principe  Andréj    -  il piccolo potrebbe
    uscire con la sola camicina,  ma poiché fa freddo bisogna mettergli un
    abitino pesante,  inventato, è chiaro, proprio a questo scopo. Ecco la
    conseguenza del fatto che fuori fa freddo,  e non che si debba  tenere
    in  casa un bambino che ha bisogno di prendere aria  -  diceva con una
    logica tutta particolare,  come se punisse  qualcuno  per  tutto  quel
    lavorio misterioso,  illogico, che si svolgeva incessantemente nel suo
    intimo.
    In quei casi la principessina Màrija si rendeva conto di di quanto  il
    lavoro intellettuale inaridisse gli uomini.


    CAPITOLO 4.

    Il principe Andréj arrivò a Pietroburgo nell'agosto del 1809.  In quel
    momento la gloria del giovane Speranskij (1) e  le  riforme  che  egli
    andava  realizzando erano nel periodo culminante.  Un giorno di quello
    stesso  mese  di  agosto,   durante  una  passeggiata,   la   carrozza
    dell'imperatore  si  era rovesciata,  e l'imperatore stesso,  sbalzato
    fuori,  aveva avuto una  gamba  ferita;  l'incidente  lo  costrinse  a
    rimanere per tre settimane a Peterchòv,  dove riceveva ogni giorno,  e
    unicamente, Speranskij. In quel tempo si stavano preparando non solo i
    due famosi decreti che avevano provocato  una  viva  agitazione  nella
    società,   quello  per  l'abolizione  dei  gradi  di  Corte  e  quello
    sull'istituzione degli esami per i titoli di assessore di  Collegio  e
    di  consigliere  di  stato,  ma  anche  studiando una costituzione che
    doveva  mutare  totalmente  l'organizzazione  della  giustizia,  delle
    finanze  e  dell'amministrazione di tutta la Russia,  dal Consiglio di
    stato al comune rurale.  Cominciarono in quel  periodo  a  realizzarsi
    quei  confusi  sogni di liberalismo dell'imperatore,  con i quali egli
    era salito al trono e che tentava di tradurre in atto con l'aiuto  dei
    suoi   collaboratori  Ciartoritzskij,   Novosilzòv,   Kociubéj  (2)  e
    Stroganov che egli stesso chiamava scherzosamente "le Comité de  Salut
    public" [3. Il Comitato di salute pubblica].
    Ora  Speranskij  aveva  sostituito tutti costoro per la parte civile e
    Arakceev per quella militare.  Il principe Andréj,  poco dopo  il  suo
    arrivo,  si  presentò  a  Corte nella sua qualità di ciambellano,  per
    un'udienza.  L'imperatore lo incontrò  due  volte  senza  degnarsi  di
    rivolgergli  neppure  una  parola.  Anche  prima di allora il principe
    Andréj aveva sempre ritenuto di  essere  antipatico  all'imperatore  e
    aveva l'impressione che la sua faccia e la sua persona gli riuscissero
    sgradite.  Nello  sguardo  freddo  e  distaccato con cui il sovrano lo
    aveva guardato,  il principe Andréj avvertì più che mai la conferma di
    tale supposizione.  I cortigiani gli spiegarono che l'indifferenza del
    sovrano nei suoi riguardi  derivava  dal  fatto  che  sua  maestà  era
    scontenta  perché  Bolkonskij dal 1805 non aveva più prestato servizio
    nell'esercito.
    "Io stesso so sino  a  che  punto  le  simpatie  e  le  antipatie  non
    dipendano  dalla  nostra  volontà",  si  diceva  il principe Andréj "e
    perciò  non  posso  neppure  pensare   di   presentare   personalmente
    all'imperatore  il  mio progetto sul codice militare;  ma la mia opera
    andrà  avanti  da  sé".   Espose  il  suo  memoriale  a   un   vecchio
    feldmaresciallo amico di suo padre.  Il feldmaresciallo, fissatogli un
    appuntamento, lo accolse affettuosamente e gli promise di riferirne al
    sovrano.  Dopo  qualche  giorno  il  principe  Andréj  fu  invitato  a
    presentarsi al ministro della guerra, conte Arakceev.
    Il giorno fissato, alle nove del mattino, il principe Bolkonskij entrò
    nella sala d'aspetto del conte Arakceev.
    Il  principe  Andréj non conosceva Arakceev personalmente e neppure lo
    aveva mai visto,  ma tutto quanto sapeva  di  lui  gli  ispirava  poco
    rispetto verso quell'uomo.
    "Egli è il ministro della guerra,  persona di fiducia dell'imperatore,
    e nessuno deve interessarsi  delle  sue  qualità  personali;  egli  ha
    l'incarico  di  esaminare  il mio progetto e pertanto lui può avviarlo
    alla realizzazione", pensava il principe Andréj,  mentre aspettava con
    molta altra gente,  importante o meno,  nella sala di attesa del conte
    Arakceev.
    Durante il periodo del suo servizio,  per la maggior parte svolto come
    aiutante  di  campo,  aveva  veduto molte sale di attesa di personaggi
    importanti e le diverse caratteristiche di quelle anticamere gli erano
    ben chiare.  Quella del conte Arakceev aveva un  carattere  del  tutto
    particolare. Sul viso delle persone poco importanti che attendevano il
    loro  turno  di  udienza  si  leggeva  un'espressione  di  umiltà e di
    sottomissione,  su quello delle persone più ragguardevoli era  scritto
    invece   un   unico   sentimento   di   imbarazzo,    nascosto   sotto
    un'ostentazione di disinvoltura e di ironia per la propria persona, la
    propria  situazione  e  il   personaggio   che   aspettavano.   Alcuni
    camminavano pensosi avanti e indietro,  altri, bisbigliando, ridevano,
    e il principe Andréj sentì dire "le sobriquet" Sila Andreic' (4) e  le
    parole:  "lo  zio  ti  sistemerà"  riferendosi  al conte Arakceev.  Un
    generale (un personaggio importante), visibilmente offeso per il fatto
    di dover aspettare tanto,  stava seduto con  le  gambe  accavallate  e
    sorrideva tra sé e sé con disprezzo.
    Ma non appena l'uscio si apriva,  tutti i visi esprimevano a un tratto
    lo stesso sentimento: la  paura.  Il  principe  Andréj  pregò  per  la
    seconda volta un funzionario di servizio di annunziarlo,  ma questi lo
    guardò con aria beffarda e gli disse che il suo turno sarebbe venuto a
    tempo  debito.   Dopo  parecchie  altre  persone,   fatte  entrare   e
    riaccompagnate   dall'aiutante   fuori  dal  gabinetto  del  ministro,
    attraverso il terribile uscio venne introdotto un ufficiale che  colpì
    il  principe Andréj per il suo aspetto umile e sgomento.  L'udienza di
    quell'ufficiale  si  protrasse  a  lungo.  Improvvisamente  al  di  là
    dell'uscio si udirono gli scoppi di una voce sgradevole e l'ufficiale,
    pallido  in  volto  e  con  le  labbra  tremanti,  uscì  e  attraversò
    l'anticamera tenendosi il capo tra le mani.
    Subito dopo di lui,  il principe Andréj fu condotto  a  quell'uscio  e
    l'ufficiale di servizio gli disse sottovoce:
    - A destra, in direzione della finestra.
    Il  principe  Andréj  entrò  in uno studio arredato con ordine,  senza
    lusso, e accanto alla tavola scorse un uomo sulla quarantina alto, con
    il busto lungo, la testa oblunga, i capelli tagliati corti e la faccia
    segnata da rughe profonde,  le sopracciglia aggrottate  su  due  occhi
    ottusi,  di colore verde castano,  e il naso rosso,  un po' spiovente.
    Arakceev, senza guardarlo, volse il viso verso di lui.
    - Voi, cosa chiedete?  -  gli domandò.
    - Io non chiedo nulla,  eccellenza  -  rispose lentamente il  principe
    Andréj.
    Gli occhi di Arakceev si posarono su di lui.
    - Sedetevi  -  disse.  -  Siete il principe Bolkonskij, vero?
    -  Io  non  chiedo  nulla,  ma  sua  maestà l'imperatore si degnato di
    mandare a vostra eccellenza un mio memoriale.
    - Vedete,  mio caro,  ho letto il vostro progetto  -    lo  interruppe
    Arakceev,  pronunziando  in  tono  gentile  soltanto le prime parole e
    continuando poi, senza più guardare in viso il suo interlocutore,  con
    un  tono che si faceva sempre più sprezzante,  brontolò:  -  Proponete
    nuove leggi militari? Le leggi sono tante,  e non c'è nessuno per fare
    eseguire  le vecchie.  Oggi tutti scrivono leggi: scrivere è assai più
    facile che eseguire.
    - Sono venuto da vostra eccellenza per volontà dell'imperatore al fine
    di conoscere se vostra eccellenza vorrà tener conto del mio  memoriale
    -  replicò cortesemente il principe Andréj.
    - A proposito del vostro memoriale,  ho espresso la mia decisione alla
    Commissione.  Io "non" l'approvo  -  dichiarò  Arakceev,  alzandosi  e
    prendendo una carta dallo scrittoio.  -  Ecco  -  disse, e la porse al
    visitatore.
    Sulla carta, di traverso, era scritto a matita, senza maiuscole, senza
    tener conto dell'ortografia,  senza segni di interpunzione: "Compilato
    senza serie basi perché si tratta di un'imitazione del codice militare
    francese e si  allontana  senza  necessità  dal  regolamento  militare
    esistente".
    -  A quale Commissione è stato trasmesso il mio progetto?   -  domandò
    il principe Andréj.
    - Alla Commissione per la revisione del codice militare e ho fatto  la
    proposta perché siate ammesso a farne parte, ma senza compenso.
    Il principe Andréj sorrise.
    - Non ne desidero.
    -  Membro senza compenso  -  ripeté Arakceev.   -  Ho l'onore...  Ehi,
    chiama!  Chi c'è ancora?   -    soggiunse,  inchinandosi  al  principe
    Andréj.


    CAPITOLO 5.

    In  attesa  della  notizia  ufficiale  della sua nomina a membro della
    Commissione,   il   principe   Andréj   riannodò   antiche   relazioni
    specialmente  con persone notoriamente in auge e che potevano essergli
    utili.  Ora a Pietroburgo provava un sentimento simile  a  quello  che
    aveva  provato  alla  vigilia  della  battaglia,  quando una curiosità
    inquieta lo aveva tormentato e  spinto  invincibilmente  verso  quegli
    ambienti nei quali si preparava il futuro da cui dipendeva la sorte di
    milioni di esseri umani.  Dallo sdegno dei vecchi, dalla curiosità dei
    profani,  dal  riserbo  di  coloro  che  agivano,  dalla  frettolosità
    preoccupata  di  tutti,  dal  numero  infinito  dei  Comitati  e delle
    Commissioni di cui ogni giorno  veniva  a  conoscere  l'esistenza,  si
    rendeva  conto  che  allora,  nel 809,  si preparava a Pietroburgo una
    grandiosa battaglia civile,  il cui capo  era  un  personaggio  a  lui
    sconosciuto,  misterioso,  ma  che riteneva geniale: Speranskij.  E la
    stessa opera della  riforma,  che  gli  era  nota  solo  vagamente,  e
    l'artefice principale di essa, Speranskij, cominciavano a interessarlo
    così appassionatamente che nella sua coscienza la revisione del codice
    militare  passò  ben  presto  al  secondo  posto nell'ordine delle sue
    preoccupazioni.
    Il principe Andréj si trovava nelle  migliori  condizioni  per  essere
    bene  accolto  negli  ambienti più diversi e più elevati della società
    pietroburghese.  Il partito riformatore lo riceveva  e  lo  accoglieva
    cordialmente, in primo luogo perché egli godeva fama di essere un uomo
    intelligente   e   molto   colto;   in   secondo  luogo  perché,   con
    l'emancipazione già concessa ai propri contadini,  si era ormai creato
    una  reputazione  di  liberale.  Il  partito  dei  vecchi scontenti si
    rivolgeva a lui,  come figlio di suo padre,  e cercava la sua simpatia
    nel deplorare le riforme. La società femminile, il cosiddetto "mondo",
    lo riceveva con piacere perché era un "partito" ricco e brillante,  un
    personaggio quasi nuovo,  cinto dell'aureola della  romanzesca  storia
    della sua supposta morte e della tragica fine di sua moglie.  Inoltre,
    l'opinione generale di quanti lo avevano conosciuto nel  passato,  era
    che  egli  durante  quei cinque anni fosse molto mutato in meglio,  si
    fosse fatto più affabile,  e che quel  contegno  altero,  affettato  e
    ironico  di  un  giorno fosse scomparso per lasciare il posto a quella
    calma che soltanto con gli anni  si  può  acquistare.  Si  cominciò  a
    parlare di lui, a interessarsi di lui, tutti desideravano vederlo.
    Il  giorno successivo a quello della sua visita al conte Arakceev,  il
    principe Andréj andò dal conte Kociubéj e gli raccontò  del  colloquio
    con  "Sila  Andréevic'"  (così Kociubéj chiamava Arakceev,  con quella
    stessa aria vagamente beffarda verso qualcosa che il  principe  Andréj
    aveva già notato nell'anticamera del ministro della guerra).
    -  "Mon  cher",   anche  in  questa  faccenda  non  eviterete  Michaìl
    Michàjlovic'.  "C'est le grand faiseur" [5.  E' colui che  fa  tutto].
    Gliene parlerò. Ha promesso di venire, questa sera...
    - Ma che ne capisce Speranskij di regolamenti militari?  -  domandò il
    principe Andréj.
    Kociubéj  scosse  il  capo sorridendo,  come se si meravigliasse della
    ingenuità di Bolkonskij.
    - Ho già parlato di voi con  lui  nei  giorni  scorsi    -    continuò
    Kociubéj  -  a proposito dei vostri contadini emancipati.
    - Ah, siete voi, principe, che avete emancipato i vostri contadini?  -
    chiese  un  vecchio  del  tempo  di  Caterina,   voltandosi  con  fare
    sprezzante verso Bolkonskij.
    - Quella mia piccola proprietà non  mi  rendeva  nulla    -    rispose
    Bolkonskij,  cercando  di minimizzare il suo gesto affinché il vecchio
    non si irritasse inutilmente.
    - "Vous craignez d'être en retard"  [6.  Voi  temete  di  arrivare  in
    ritardo]  -  disse il vecchio,  guardando Kociubéj.  -  Io non capisco
    una cosa  -  continuò poi.   -  Chi lavorerà  la  terra,  se  si  darà
    libertà ai contadini?  E' facile scrivere delle leggi,  ma è difficile
    governare.  Proprio come adesso: io vi domando,  conte,  chi potrà più
    essere  a  capo  delle  varie  amministrazioni,  ora  che tutti devono
    sostenere esami?
    - Quelli che  li  avranno  superati,  penso    -    rispose  Kociubéj,
    accavallando una gamba sull'altra e guardandosi attorno.
    -  Io  ho,  per  esempio,  come  impiegato  nei  miei  uffici un certo
    Prjanìcnikov,  un'ottima  persona,   un  uomo  d'oro,   che  ha  ormai
    sessant'anni: è possibile che vada a dare gli esami?
    -  Sì,  senza  dubbio questa è una difficoltà,  giacché l'istruzione è
    assai poco diffusa...
    Il conte Kociubéj non compì la frase, si alzò e,  preso per un braccio
    il  principe  Andréj,  andò  incontro a un uomo sulla quarantina alto,
    biondo, calvo,  dalla grande fronte scoperta e dalla faccia lunga e di
    una  bianchezza  straordinaria.  L'uomo  che  entrava  in quel momento
    indossava una marsina turchina, e aveva la croce di una decorazione al
    collo e una stella sul petto, a sinistra. Era Speranskij.  Il principe
    Andréj lo riconobbe subito e, come avviene nei momenti più gravi della
    vita,  sentì che l'anima gli tremava.  Non avrebbe saputo dire se quel
    tremito fosse di rispetto, di invidia o di trepidante attesa. Tutta la
    persona di Speranskij rappresentava un "tipo singolare" tanto  che  lo
    si  poteva  subito riconoscere.  Nella società nella quale viveva,  il
    principe Andréj non aveva mai visto nessuno  che,  pur  nei  movimenti
    goffi  e pesanti,  dimostrasse tanta calma e tanta sicurezza di sé,  e
    nessuno che avesse uno sguardo nello stesso tempo così  fermo  e  così
    dolce.  Negli occhi semichiusi e un po' umidi,  non aveva mai visto un
    sorriso così deciso che tuttavia non significava nulla,  né aveva  mai
    udito una voce così esile, uguale e sommessa e, soprattutto, non aveva
    mai  scorto  una così dolce bianchezza del viso e delle mani,  mani un
    poco larghe ma straordinariamente  morbide,  bianche  e  delicate.  Un
    simile delicato candore del viso, il principe Andréj l'aveva osservato
    soltanto  nei soldati rimasti lungo tempo in ospedale.  Quell'uomo era
    Speranskij,  segretario di stato,  confidente  dell'imperatore  e  suo
    compagno  di viaggio a Erfurt,  dove più di una volta aveva incontrato
    Napoleone e gli aveva parlato.
    Speranskij non volgeva gli occhi ora su un viso  ora  sull'altro  come
    involontariamente  accade  di fare quando si entra in un luogo dove si
    trovano riunite molte persone,  e non aveva alcuna fretta di  parlare.
    Parlava  lentamente,  piano,  sicuro  di  essere  ascoltato e,  mentre
    parlava, guardava soltanto il suo interlocutore.
    Il principe Andréj seguiva con particolare attenzione  ogni  parola  e
    ogni  gesto  di  Speranskij.  Come  succede  sempre agli uomini e,  in
    particolare a quelli che giudicano severamente il  loro  prossimo,  il
    principe Andréj,  incontrandosi con una persona nuova e,  soprattutto,
    con un uomo come Speranskij che già conosceva di fama, si aspettava di
    trovare in lui l'assoluta perfezione delle qualità umane.
    Speranskij espresse a  Kociubéj  il  proprio  rincrescimento  per  non
    essere arrivato prima, ma era stato trattenuto a palazzo. Non disse di
    essere  stato  trattenuto  dal  sovrano,  e  il  principe  Andréj notò
    quell'affettazione  di  modestia.   Quando   Kociubéj   gli   presentò
    Bolkonskij,  Speranskij  sollevò  lentamente  gli  occhi  sul principe
    Andréj e, sempre con lo stesso sorriso, lo guardò in silenzio.
    - Sono felicissimo di conoscervi;  ho sentito parlare  molto  di  voi,
    come tutti, del resto  -  disse poi.
    Kociubéj  accennò  brevemente  all'accoglienza  fatta  da  Arakceev  a
    Bolkonskij. Speranskij accentuò il suo sorriso.
    - Il direttore della Commissione per  i  codici  militari,  il  signor
    Magnitzkij (7),  è mio ottimo amico  -  disse, accentuando ogni parola
    e ogni sillaba  -  e,  se volete,  posso farvelo conoscere.   -    (Al
    punto  fermo  fece  una  sosta).    -  Spero che troviate in lui della
    simpatia e il desiderio di contribuire a tutto ciò che è ragionevole e
    utile.
    Attorno a Speranskij si era già formato un gruppo di persone,  e anche
    quel  vecchio  che  aveva parlato del suo impiegato Prjanìcnikov aveva
    rivolto a Speranskij una domanda.
    Il principe Andréj,  senza partecipare alla  conversazione,  osservava
    tutti  i  movimenti di Speranskij,  di quell'uomo che poco tempo prima
    era un oscuro seminarista,  e che teneva ora nelle sue mani  grasse  e
    bianche  le  sorti della Russia.  Il principe Andréj era colpito dalla
    straordinaria, sprezzante calma con la quale il ministro rispondeva al
    vecchio.  Pareva che da inaccessibili altezze gli  rivolgesse  le  sue
    indulgenti  parole.  Allorché  il  vecchio  cominciò  a parlare a voce
    troppo alta,  Speranskij sorrise e dichiarò di non poter giudicare sul
    maggiore o minore vantaggio di quanto era gradito all'imperatore.
    Dopo  aver conversato per qualche tempo nel gruppo comune,  Speranskij
    si alzò,  si avvicinò al principe Andréj  e  lo  chiamò  in  disparte,
    all'altra  estremità  della stanza.  Si capiva che riteneva necessario
    occuparsi di lui.
    - Non ho ancora potuto parlare un momento  con  voi,  principe,  preso
    dall'animata   conversazione   alla   quale   mi  ha  trascinato  quel
    rispettabile vecchio  -  disse, con un sorriso bonariamente sprezzante
    come se volesse far capire che tanto lui  quanto  il  principe  Andréj
    comprendevano  la pochezza di quelle persone con le quali aveva appena
    finito di conversare.  Questo modo di  trattarlo,  colpì  il  principe
    Andréj,  che  si  sentì  lusingato.   -  Io vi conosco da molto tempo;
    innanzi tutto per l'opera a favore dei  vostri  contadini,  opera  che
    costituisce  il  primo  esempio di un progetto che noi vorremmo vedere
    sviluppato e seguito;  in secondo luogo perché siete uno di quei  rari
    ciambellani  che  non si ritengono offesi dal nuovo decreto sui titoli
    di Corte, decreto che ha suscitato tanti commenti e tanti malumori.
    - Già  -  rispose il principe Andréj;   -  mio padre non ha voluto che
    io approfittassi di quel diritto: ho cominciato il  mio  servizio  dai
    gradi più bassi.
    -  Vostro padre è un uomo del vecchio stampo,  evidentemente superiore
    ai nostri contemporanei che tanto biasimano quel provvedimento con  il
    quale non si fa altro che ristabilire la giustizia naturale.
    -  Io penso,  tuttavia,  che quel biasimo abbia,  almeno in parte,  un
    fondamento  -   disse  il  principe  Andréj,  cercando  di  combattere
    l'influenza di Speranskij che già cominciava a subire.  Gli dispiaceva
    essere d'accordo  con  lui  in  ogni  cosa:  voleva  contraddirlo.  Il
    principe  Andréj,  che di solito discorreva bene e con scioltezza,  si
    rendeva conto ora di provare una certa difficoltà  a  esprimersi.  Era
    troppo  preso  dalle  osservazioni che stava facendo sulla personalità
    dell'illustre uomo di stato.
    - Un fondamento forse sì, ma per l'ambizione personale  -  osservò con
    voce sommessa Speranskij.
    - In parte anche per lo stato  -  osservò Andréj.
    - In  che  senso  l'intendete?    -    chiese  Speranskij,  abbassando
    lentamente gli occhi.
    - Sono un ammiratore di Montesquieu (8)  -  rispose il principe Andréj
    -    e  la sua idea che "le principe des monarchies est l'honneur,  me
    paraît incontestable.  Certains droits et privilèges de la noblesse me
    paraissent  être  des  moyens de soutenir ce sentiment" [9.  ...che il
    principio delle monarchie è l'onore,  mi sembra indiscutibile.  Taluni
    diritti  e  privilegi  della  nobiltà mi sembrano essere dei mezzi per
    sostenere questo sentimento].
    Il sorriso  scomparve  dalla  faccia  bianca  di  Speranskij,  la  cui
    fisionomia  apparve  allora  molto  più  gradevole.  Evidentemente  il
    pensiero del principe Andréj gli era parso interessante.
    - "Si vous envisagez la question sous ce point  de  vue  [10.  Se  voi
    considerate  la  questione  sotto  questo  punto  di vista]  cominciò,
    pronunziando le parole francesi con visibile sforzo e parlando  ancora
    più lentamente che in russo, ma sempre con la massima calma.
    Affermò  che  l'onore,  "l'honneur",  non  poteva  essere sostenuto da
    privilegi nocivi all'andamento del servizio, che l'onore, "l'honneur",
    è un concetto negativo, un'astensione da azioni riprovevoli,  oppure è
    una fonte sicura di emulazione onde ottenere approvazione e ricompense
    che ne siano la manifestazione.
    Le sue deduzioni erano concise, semplici e chiare.
    -   L'istituzione   che  sostiene  l'onore  in  questione,   fonte  di
    emulazione, è un'istituzione simile alla "Légion d'honneur" del grande
    imperatore Napoleone,  la quale non nuoce,  ma  contribuisce  al  buon
    andamento del servizio reso e non un privilegio di casta o di Corte.
    -  Non discuto,  ma non si può negare che i privilegi di Corte abbiano
    raggiunto lo stesso scopo    -    obiettò  il  principe  Andréj;  ogni
    cortigiano,  infatti,  si  sente  obbligato  a mantenere degnamente la
    propria posizione.
    - Ma voi non avete voluto  approfittarne,  principe,    -    disse  il
    ministro.  dimostrando  con un sorriso che desiderava mettere fine con
    queste parole cortesi  a  una  discussione  imbarazzante  per  il  suo
    interlocutore.   -  Se mi farete l'onore di venire da me mercoledì,  -
    soggiunse  -  vi comunicherò,  dopo aver parlato con  Magnitzkij,  ciò
    che vi potrà interessare e avrò inoltre il piacere di una più profonda
    conversazione con voi.
    Chiuse  gli  occhi,  salutando  "à  la  francaise"  e,  senza prendere
    congedo, lasciò la sala, cercando di non essere notato.


    CAPITOLO 6.

    Nei primi tempi del suo soggiorno a Pietroburgo, il principe Andréj si
    rese conto che tutto il cumulo di pensieri  su  cui  aveva  riflettuto
    durante  la  sua  vita  solitaria  era  completamente  offuscato dalle
    piccole preoccupazioni che qui si erano impadronite di lui.
    Ogni sera,  tornato a casa,  segnava sul suo taccuino quattro o cinque
    visite o appuntamenti indispensabili,  a ore stabilite.  Il meccanismo
    dell'esistenza,  la giornata suddivisa in modo da potersi  trovare  in
    tempo  dappertutto,  gli  sottraevano  gran  parte  della  sua energia
    vitale.  Non faceva nulla e neppure pensava né aveva tempo per  farlo;
    si  limitava  a  parlare,  e  parlava con successo di quello che aveva
    profondamente meditato quando viveva in campagna.
    Notava a volte,  con un certo dispetto,  che gli accadeva di  ripetere
    nello  stesso  giorno  le  stesse  cose  in  diverse riunioni.  Ma era
    talmente occupato durante l'intera giornata,  che non aveva neppure il
    tempo di rendersi conto di non pensare a nulla.
    Speranskij,  come in quel primo incontro con lui in casa di Kociubéj e
    come il mercoledì successivo in casa sua, dove ricevendolo a tu per tu
    gli aveva parlato a lungo e molto confidenzialmente,  aveva fatto  sul
    principe  Andréj  una  profonda impressione.  Questi,  che considerava
    spregevoli e nulle un così gran numero di persone e che aveva un  così
    ardente  desiderio  di  incontrare  in  un altro essere umano l'ideale
    vivente di  quella  perfezione  alla  quale  egli  aspirava,  credette
    facilmente  di  aver  trovato  in  Speranskij  il  suo  ideale di uomo
    intelligente e ricco di virtù.  Se Speranskij non fosse appartenuto  a
    un ceto sociale diverso da quello del principe Andréj,  e avesse avuto
    la sua  medesima  educazione  e  le  sue  medesime  abitudini  morali,
    Bolkonskij  avrebbe ben presto scoperto i suoi lati deboli umani,  non
    eroici;  ma  ora  quella  tendenza  logica,  per  lui  strana,   della
    intelligenza di Speranskij gli ispirava tanto più rispetto quanto meno
    riusciva  a  comprenderla interamente.  Oltre a ciò,  Speranskij,  sia
    perché apprezzava le capacità del principe Andréj sia perché  riteneva
    utile ingraziarselo,  metteva in mostra la propria intelligenza pacata
    e imparziale,  e lo lusingava con quella fine adulazione  inseparabile
    dalla presunzione, che consiste nel far capire a un interlocutore, con
    tacito  riconoscimento,  che  lo  si  considera  come l'unica persona,
    insieme con noi,  capace di capire la stupidità di "tutti" gli altri e
    la profonda fondatezza delle nostre idee.
    Durante  la  loro  lunga conversazione del mercoledì sera,  Speranskij
    aveva detto più volte:  -  Da "noi" si considera tutto ciò che è al di
    fuori del comune livello di un'abitudine radicata profondamente...   -
    oppure, con un sorriso:   -  Ma "noi" vogliamo che i lupi siano sazi e
    le pecore salve...   -  oppure ancora:  -  "Essi" non sono in grado di
    capire...   -  e tutto ciò con una espressione che voleva significare:
    "Noi, voi e io, comprendiamo che cosa siano loro e chi siamo noi".
    Quel  primo  lungo  colloquio  con  Speranskij  non  aveva  fatto  che
    rafforzare nel principe Andréj l'impressione avuta la prima volta  che
    lo  aveva  veduto.  Egli  ammirava  in  lui  un  uomo ragionevole,  un
    pensatore profondo di grande intelligenza, giunto al potere per merito
    della propria energia,  potere che impiegava unicamente  per  il  bene
    della  Russia.   Agli  occhi  del  principe  Andréj,   Speranskij  era
    esattamente l'uomo capace di spiegare razionalmente tutti  i  fenomeni
    della  vita,  l'uomo  che  giudicava  importante  soltanto ciò che era
    razionale,  che sapeva misurare tutte le cose  entro  i  limiti  della
    ragione: l'uomo, insomma, che egli avrebbe voluto essere. In tutto ciò
    che  Speranskij  diceva,  la  semplicità  e  la  chiarezza  sembravano
    dominare in modo tale che il principe  Andréj,  suo  malgrado,  finiva
    sempre  con l'essere d'accordo con lui.  Se obiettava e discuteva,  lo
    faceva a bella posta soltanto perché voleva mantenersi indipendente  e
    non  sottomettersi  totalmente  alle  opinioni  del  ministro.   Tutto
    procedeva così, per il meglio; ma una cosa turbava il principe Andréj:
    lo sguardo freddo,  glaciale di Speranskij,  che non gli permetteva di
    penetrargli   nell'animo,   e  le  sue  mani  morbide  e  bianche  che
    involontariamente il principe Andréj era tratto a  guardare,  come  di
    solito  si  guardano  le  mani  degli  uomini che detengono il potere.
    Quello sguardo di ghiaccio e quelle mani delicate  irritavano,  chissà
    perché,  il  principe  Andréj.  Era  anche  spiacevolmente colpito dal
    troppo grande disprezzo per gli uomini  che  notava  in  Speranskij  e
    dalla  varietà  delle prove che questi citava per sostenere le proprie
    opinioni. Speranskij,  infatti,  si serviva di ogni possibile arma del
    pensiero,  eccezion  fatta  per  la  comparazione,  e,  come pareva al
    principe Andréj, passava con eccessivo ardire dall'una all'altra.  Ora
    adottava il punto pratico dell'uomo di azione e biasimava i sognatori,
    ora  si  poneva  sul  terreno  satirico  e  ironicamente scherniva gli
    avversari,  ora diventava di una rigida logicità o si levava sino alle
    altezze  metafisiche (ed era questa l'arma che usava di preferenza per
    le sue dimostrazioni).  Egli  sollevava  una  questione  alle  altezze
    metafisiche,  passava  alle definizioni del tempo,  dello spazio,  del
    pensiero e,  traendone questa o quella confutazione,  ridiscendeva  al
    piano della discussione.
    In  generale,  il  tratto principale del carattere di Speranskij,  che
    colpiva maggiormente il principe Andréj,  era la  fede  indiscutibile,
    immutabile  nella forza e nei diritti della ragione.  Era evidente che
    Speranskij non avrebbe mai potuto pensare,  come  accadeva  spesso  al
    principe Andréj, che non si può mai esprimere tutto ciò che si pensa e
    che  nemmeno  gli  sarebbe  venuto il dubbio se non fosse un'assurdità
    tutto ciò che pensava e ciò in cui  credeva.  Ed  era  appunto  questa
    caratteristica  della  mente  di  Speranskij  che  più  di  ogni altra
    attraeva il principe Andréj.
    Nei primi tempi della  sua  conoscenza  con  Speranskij,  il  principe
    Andréj  nutriva  per  lui  un entusiasmo appassionato,  paragonabile a
    quello che un tempo aveva provato per Bonaparte.  La  circostanza  che
    Speranskij  fosse  figlio di un ecclesiastico e che per questo potesse
    essere  disprezzato  dalle  persone  sciocche-    come  infatti  molti
    facevano    -  quale uomo di chiesa e figlio di prete,  costringeva il
    principe Andréj e considerare  con  particolare  riguardo  il  proprio
    interesse per quell'uomo e a rafforzarlo inconsciamente in sé.
    In  quella  prima  sera  che  Bolkonskij  passò  in casa del ministro,
    discorrendo della codificazione  delle  leggi,  Speranskij  gli  aveva
    raccontato con una sfumatura di ironia che la Commissione esisteva già
    da cinquant'anni,  era costata milioni e non aveva combinato nulla,  e
    che Rosenkampf (11) aveva  incollato  un'etichetta  su  ogni  articolo
    della legislazione comparata.
    - Ed ecco tutto ciò per cui lo stato ha profuso milioni!  -  proseguì.
    -    Ora  noi  vogliamo  dare  un nuovo potere giuridico al senato,  e
    intanto non abbiamo leggi!  Ecco perché è un vero peccato  che  uomini
    come voi non prestino ora servizio.
    Il  principe  Andréj  osservò  che  per prestar servizio in quel campo
    occorrevano nozioni giuridiche delle quali egli era privo.
    - Ma non c'è nessuno che le  possegga!  Che  volete,  è  un  "circulus
    vitiosus"  [12.  circolo  vizioso],  dal  quale  dobbiamo sforzarci di
    uscire.
    Una settimana dopo,  il principe  Andréj  era  nominato  membro  della
    Commissione  che  aveva  il compito di elaborare il codice militare e,
    cosa  che  non  si  aspettava  affatto,  capo  di  una  sezione  della
    Commissione  stessa  per  la  redazione delle nuove leggi.  Pregato da
    Speranskij,  egli prese la prima parte del codice civile che si  stava
    componendo  e,  servendosi  del  codice  napoleonico  e  di  quello di
    Giustiniano (13), lavorò al capitolo i diritti della persona.


    CAPITOLO 7.

    Due anni addietro,  nel 1808,  tornato a Pietroburgo da un viaggio nei
    suoi  possedimenti,  Pierre  si era trovato senza volerlo a capo della
    massoneria della capitale. Organizzava Logge,  reclutava nuovi membri,
    si dava da fare per l'unificazione delle diverse Logge esistenti e per
    il  possesso degli autentici statuti massonici.  Offriva denaro per la
    costruzione dei templi e integrava,  come poteva,  la  raccolta  delle
    offerte,  per la quale la maggior parte dei membri si dimostrava avara
    e negligente.  Quasi unicamente con i propri mezzi manteneva  la  casa
    dei poveri fondata dall'Ordine a Pietroburgo.
    Frattanto la sua vita scorreva come prima,  tra le medesime passioni e
    le medesime sregolatezze.  Gli piaceva molto bere e mangiare  bene  e,
    sebbene  giudicasse ciò immorale e umiliante,  non poteva astenersi da
    quei divertimenti ai quali partecipava  in  compagnia  degli  scapoli.
    Trascorso un anno in un febbrile susseguirsi di occupazioni serie e di
    piaceri  viziosi,  Pierre  cominciò  tuttavia  a capire che il terreno
    della massoneria sul quale si reggeva, tanto più gli sfuggiva di sotto
    ai piedi quanto più egli tentava di tenervisi ritto.  E  nello  stesso
    tempo  avvertiva che quanto più il terreno sul quale si reggeva andava
    sprofondandoglisi sotto, tanto più egli vi era, suo malgrado,  legato.
    Quando  era  entrato nella massoneria,  aveva provato la sensazione di
    chi posi fiduciosamente  il  piede  sulla  superficie  liscia  di  una
    palude: postovi un piede,  era sprofondato. Per persuadersi pienamente
    della solidità del terreno su cui si  reggeva,  aveva  posato  l'altro
    piede ed era sprofondato ancora di più.  Ormai era impantanato e,  suo
    malgrado, camminava immerso nella palude sino al ginocchio.
    Jussif Alekséevic' non era a Pietroburgo.  Negli  ultimi  tempi  aveva
    smesso  di interessarsi degli affari della massoneria della capitale e
    abitava a Mosca,  di dove non si era  mai  più  allontanato.  Tutti  i
    confratelli,  membri  delle  varie  Logge,  erano  persone  che Pierre
    conosceva nella vita, e gli riusciva difficile vedere in loro soltanto
    dei  confratelli  in  massoneria  e  non  il  principe  B.,  non  Ivàn
    Vassìlevic'   D.,   che   egli  frequentava  quasi  quotidianamente  e
    considerava per lo più come esseri deboli e nulli.  Sotto ai grembiali
    e  ai simboli massonici,  Pierre vedeva le divise e le decorazioni che
    essi  ricercavano  avidamente  nella  vita.  Spesso,  raccogliendo  le
    elemosine e contando venti o trenta rubli tra le entrate, iscritti per
    lo più come debito da una diecina di membri,  la metà almeno dei quali
    erano ricchi quanto lui,  Pierre ripensava al giuramento massonico  in
    cui  ogni confratello prometteva di dare tutte le proprie sostanze per
    il prossimo;  e allora nel suo animo sorgevano dubbi su cui cercava di
    non soffermarsi.
    Pierre   divideva   in  quattro  categorie  tutti  i  confratelli  che
    conosceva. Alla prima assegnava quelli che non prendevano parte attiva
    né agli affari delle Logge né  agli  interessi  del  prossimo,  ma  si
    interessavano   unicamente  dei  misteri  della  scienza  dell'Ordine,
    occupati dai problemi che riguardavano la  triplice  denominazione  di
    Dio  o  i tre princìpi delle cose  -  zolfo,  mercurio e sale  -  o il
    significato del quadrato e di tutte le figure del tempio di  Salomone.
    Pierre   rispettava  questa  categoria  di  frammassoni,   alla  quale
    appartenevano per la  maggior  parte  i  fratelli  anziani  e  secondo
    l'opinione di Pierre, lo stesso Jussif Alekséevic', ma non condivideva
    i loro interessi. Il suo cuore non era attratto dal lato mistico della
    massoneria.
    Alla  seconda categoria Pierre iscriveva se stesso e i fratelli simili
    a lui,  ossia coloro che cercavano,  esitavano e non trovavano  ancora
    nella massoneria una via diritta e comprensibile,  ma che speravano di
    trovarla.
    Nella terza categoria,  che era la  più  numerosa,  egli  includeva  i
    fratelli che della massoneria non vedevano altro che le forme e i riti
    esteriori  e  che  tenevano  in  gran conto la loro stretta osservanza
    senza preoccuparsi né del loro contenuto, né del loro significato. Fra
    questi erano Villarski, e il Gran Maestro della Loggia principale.
    Alla quarta categoria, infine,  apparteneva,  secondo Pierre,  un gran
    numero  di  massoni,  entrati  nella  società soprattutto negli ultimi
    tempi. Erano uomini  -  così li giudicava Pierre  -  che non credevano
    in nulla e nulla desideravano,  e che erano entrati a far parte  della
    massoneria  soltanto  per legarsi con i confratelli giovani,  ricchi e
    potenti per le loro relazioni e per la notorietà del  loro  nome,  che
    erano assai numerosi nella Loggia.
    Pierre cominciava a sentirsi insoddisfatto della propria attività.  La
    massoneria o,  per lo meno,  la massoneria che aveva conosciuto  lì  a
    Pietroburgo gli pareva talvolta basata soltanto sull'esteriorità. Egli
    non  dubitava della massoneria in sé e per sé ma sospettava che quella
    russa si fosse incamminata per una  strada  sbagliata,  allontanandosi
    così  dalla  sua fonte.  Perciò alla fine dell'anno,  Pierre partì per
    l'estero,  allo scopo di dedicarsi allo  studio  dei  supremi  misteri
    dell'Ordine.

    Nell'estate   del   1809,   Pierre   ritornò   a  Pietroburgo.   Dalla
    corrispondenza dei nostri massoni con quelli dell'estero si era saputo
    che Bezuchov era riuscito,  all'estero,  ad acquistarsi la fiducia  di
    molte   personalità  altolocate  e  che,   dopo  aver  superato  molte
    iniziazioni, era stato promosso a un altissimo grado massonico e molto
    portava con sé per il bene comune della massoneria russa. I massoni di
    Pietroburgo andavano da lui cercando di ingraziarselo e a tutti  parve
    che egli si nascondesse e preparasse qualche cosa.
    Fu  fissata una riunione solenne della Loggia di secondo grado,  nella
    quale  Pierre  aveva  promesso  di  comunicare   quello   che   doveva
    trasmettere  ai  fratelli  di  Pietroburgo  da parte dei capi più alti
    dell'Ordine. La riunione ebbe luogo al completo. Dopo i riti consueti,
    Pierre si alzò e cominciò il suo discorso:
    - Cari fratelli,   -  prese a dire,  facendosi rosso e impappinandosi,
    con  in  mano  il  testo  scritto del discorso  -  non basta custodire
    nella quiete della Loggia i nostri segreti:  bisogna  agire...  agire.
    Noi  ci  troviamo  in  una specie di sopore,  ma dobbiamo agire...   -
    Pierre prese il quaderno e cominciò a leggere.
    - "Per la diffusione della pura verità e il trionfo della  virtù,  noi
    dobbiamo liberare gli uomini dai pregiudizi, diffondere norme conformi
    allo  spirito  dei  tempi,  assumerci il compito dell'educazione della
    gioventù,  unirci con indissolubili legami alle  persone  di  ingegno,
    vincere   con   ardire   e  insieme  con  prudenza  la  superstizione,
    l'incredulità e la stoltezza,  formare con gli uomini  a  noi  devoti,
    legati tra di loro da un'unica meta, e che abbiano forza e potere.
    "Per raggiungere tale scopo,  bisogna assicurare alla virtù il trionfo
    sul vizio,  bisogna sforzarsi affinché l'uomo onesto ottenga,  già  su
    questa terra, il premio eterno per la sua virtù. Ma alla realizzazione
    di  questi  progetti  ci  sono  di  ostacolo  le  attuali  istituzioni
    politiche.  Che fare in tale stato di cose?  Favorire le  rivoluzioni,
    rovesciare tutto ciò che esiste,  opporre violenza a violenza? No, noi
    siamo ben lontani da questo. Qualsiasi riforma basata sulla violenza è
    degna di biasimo,  giacché non servirà mai a correggere il male sino a
    che  gli  uomini restano tali quali sono,  e perché la saggezza non ha
    bisogno della violenza.
    "Tutto il piano dell'Ordine  deve  avere  come  base  l'educazione  di
    uomini   forti,   virtuosi  e  legati  dall'unità  delle  convinzioni,
    convinzioni che consistono nel perseguitare  sempre  e  con  tutte  le
    forze  il  vizio  e  la stoltezza e nel proteggere l'intelligenza e la
    virtù;  nel trarre dalla polvere gli uomini degni  e  associarli  alla
    nostra fratellanza. Soltanto allora il nostro Ordine avrà il potere di
    legare  le  mani ai fautori del disordine e dirigerli in modo che essi
    neppure se ne accorgano. In una parola, bisogna istituire una forma di
    governo universale che si diffonda in tutto il mondo senza distruggere
    i legami civili e accanto alla quale tutti gli altri  governi  possano
    continuare  a  esistere con il loro ordinamento consueto e fare tutto,
    meno quello che dovesse ostacolare l'alto  scopo  del  nostro  Ordine,
    cioè il trionfo delle virtù sul vizio.  Uno scopo di tal genere si era
    imposto il cristianesimo;  esso insegnava agli uomini a essere saggi e
    buoni  e  a  seguire  per il loro vantaggio l'esempio e l'insegnamento
    degli uomini migliori e più sapienti.
    "Allorché tutto era immerso nelle tenebre, bastava,  naturalmente,  la
    predicazione:   la   nuova   verità   le  conferiva  una  forza  tutta
    particolare;  ma oggi abbiamo bisogno di mezzi molto  più  forti.  Ora
    bisogna  che  l'uomo,  guidato  dalle proprie sensazioni,  trovi nella
    virtù il piacere.  Non è  possibile  sradicare  le  passioni,  occorre
    soltanto  sforzarsi  per  indirizzarle  a  un  nobile scopo,  e perciò
    bisogna che ognuno possa soddisfare le  proprie  passioni  nei  limiti
    della virtù e che il nostro Ordine ne offra i mezzi.
    "Non  appena  avremo  riunito  in ogni stato un certo numero di uomini
    degni, ognuno di essi ne avrà foggiati due altri,  e tutti si uniranno
    strettamente  tra  di loro;  allora tutto sarà possibile per il nostro
    Ordine  che  molto  ha  già  saputo  fare  in  segreto  per  il   bene
    dell'umanità".
    Quel discorso produsse nella Loggia non solo una profonda impressione,
    ma  un mezzo subbuglio.  La maggior parte dei fratelli,  avvertendo in
    esso pericolose tendenze  verso  gli  Illuminati  (14)  accolsero  con
    freddezza  ostile  le  parole  di  Pierre  che ne rimase profondamente
    stupito.  Il Gran Maestro fece delle obiezioni,  e Pierre,  con calore
    sempre crescente,  prese a sviluppare le proprie idee.  Da molto tempo
    non si era avuta una seduta così burrascosa. Si formarono dei partiti:
    gli uni accusavano Pierre,  rimproverandolo di essere un  illuminista,
    gli altri lo sostenevano. Durante quella riunione Pierre, per la prima
    volta   nella   sua   vita,   fu   colpito   dalla   infinita  varietà
    dell'intelligenza umana,  varietà la quale fa sì che la verità  stessa
    non  si  presenti mai sotto il medesimo aspetto a due persone diverse.
    Anche quelli tra i membri dell'associazione che parevano essere  dalla
    parte  di  Pierre,  lo  comprendevano  a modo loro,  con limitazioni e
    mutamenti  che  egli  non  poteva  accettare,   giacché  gli   premeva
    soprattutto  di  trasmettere agli altri le proprie idee,  precisamente
    come egli stesso le intendeva.
    Alla  fine  della  seduta   il   Gran   Maestro   rivolse   a   Pierre
    un'osservazione  malignamente  ironica,  sul  suo  ardore,  facendogli
    notare che nella discussione  egli  non  era  stato  guidato  soltanto
    dall'amore per la virtù,  ma anche dalla passione per la lotta. Pierre
    non gli rispose e domandò bruscamente se la sua proposta sarebbe stata
    accettata.  Gli fu risposto di no: allora  egli,  senza  attendere  le
    solite formalità, lasciò la Loggia e tornò a casa.


    CAPITOLO 8.

    L'angoscia  di cui Pierre aveva tanta paura s'impossessò nuovamente di
    lui. Per tre giorni, dopo il suo discorso,  rimase in casa sdraiato su
    un divano, senza ricevere nessuno e senza andare in alcun luogo.
    Proprio  in quel periodo ricevette una lettera dalla moglie,  la quale
    lo supplicava di concederle un colloquio.  Gli descriveva la nostalgia
    che  provava  per  lui  e  il desiderio di dedicargli tutta la propria
    vita.
    Alla fine della lettera gli annunziava che tra qualche giorno  sarebbe
    tornata a Pietroburgo da un viaggio all'estero.
    Dopo quella lettera,  la solitudine di Pierre fu rotta dalla visita di
    un fratello massone,  uno di quelli da lui  meno  stimati,  il  quale,
    condotto  abilmente  il  discorso sulle relazioni coniugali di Pierre,
    gli fece intendere,  sotto forma di consiglio  fraterno,  che  la  sua
    severità  verso  la  moglie era ingiusta e che Pierre si comportava in
    modo non conforme alle leggi della massoneria,  rifiutando il  perdono
    alla pentita.
    In  quegli stessi giorni sua suocera,  la moglie,  cioè,  del principe
    Vassilij,  lo mandò a chiamare,  supplicandolo di passare da lei anche
    soltanto  per  pochi  minuti  per parlargli di un affare della massima
    importanza. Pierre vide in tutto questo una congiura contro di lui che
    tendeva a farlo riconciliare con la moglie, cosa che però, nello stato
    d'animo in cui si trovava,  non gli riusciva nemmeno  sgradita.  Tutto
    gli   era   indifferente:  Pierre  ormai  non  attribuiva  più  grande
    importanza a nulla nella vita e,  sotto l'influenza  dell'angoscia  in
    cui  era  caduto,  non  teneva  più  né alla propria libertà,  né alla
    propria ferma intenzione di punire la moglie.
    "Nessuno  ha  ragione,   nessuno  ha  torto;   dunque  neppure  lei  è
    colpevole",   pensava.   Se   Pierre   non   acconsentì   subito  alla
    riconciliazione con la moglie fu  soltanto  perché  le  condizioni  di
    spirito  in  cui  si  trovava gli toglievano la forza di intraprendere
    qualsiasi cosa. Se la moglie si fosse presentata a lui,  non l'avrebbe
    scacciata.  Non era forse indifferente, a paragone con tutto quanto lo
    preoccupava, vivere o non vivere con lei?
    Senza curarsi di rispondere né alla moglie, né alla suocera,  una sera
    tardi  Pierre si mise in viaggio alla volta di Mosca per vedere Jussif
    Alekséevic'. Ecco ciò che Pierre scriveva nel suo diario:

    "Mosca, 17 novembre.
    "Ritorno appena dalla casa del benefattore e  ho  fretta  di  annotare
    quello  che  ho provato.  Jussif Alekséevic' vive poveramente e già da
    tre anni soffre  di  un  male  alla  vescica  che  gli  procura  gravi
    sofferenze.  Nessuno  lo ha mai udito gemere né pronunziare una parola
    di ribellione. Dal mattino sino a notte inoltrata, eccezione fatta per
    il tempo in cui si nutre dei cibi più frugali,  lavora per la scienza.
    Mi ha accolto affabilmente e ha voluto che mi sedessi sul letto in cui
    giaceva.   Gli  ho  fatto  il  segno  dei  cavalieri  d'Oriente  e  di
    Gerusalemme, ed egli mi ha risposto alla stessa maniera e poi,  con un
    mite sorriso,  mi ha interrogato su quello che avevo veduto e imparato
    nelle Logge prussiane e scozzesi.  Gli ho raccontato  ogni  cosa  come
    sapevo,  riferendogli  i punti principali delle proposte presentate da
    me  alla  Loggia  di  Pietroburgo  e  gli  ho  comunicato  la  cattiva
    accoglienza fattami e la rottura avvenuta tra me e i fratelli.  Jussif
    Alekséevic', dopo aver taciuto e riflettuto a lungo,  mi ha esposto su
    tutto questo i suoi punti di vista,  i quali mi illuminarono subito il
    mio passato e la strada futura che si apre  di  fronte  a  me.  Mi  ha
    sorpreso chiedendomi se ricordassi in che cosa consistesse il triplice
    scopo dell'Ordine: 1) nella conservazione e conoscenza del mistero; 2)
    nella  purificazione e correzione di noi stessi per esserne partecipi;
    3) nella correzione del genere umano attraverso  la  tendenza  a  tale
    purificazione.  Quale dei tre è il primo e più importante fine?  Senza
    dubbio la propria correzione e purificazione.  A questo  soltanto  noi
    possiamo  sempre tendere,  indipendentemente da qualsiasi circostanza.
    Ma nello stesso tempo questa stessa  meta  esige  da  noi  la  massima
    fatica e perciò, quando pecchiamo per orgoglio, noi, perdendo di vista
    lo  scopo  cui  tendiamo,  ci  occupiamo di penetrare i misteri che la
    nostra impurità ci rende indegni  di  penetrare  o  ci  dedichiamo  al
    perfezionamento  del genere umano,  mentre siamo noi stessi un esempio
    di bassezza e di corruzione.  L'illuminismo non è quindi una  dottrina
    pura,  perché  si è lasciata attrarre dall'attività sociale ed è piena
    di orgoglio.  Per tali motivi Jussif Alekséevic' ha condannato il  mio
    discorso  e  tutta  la  mia  attività.  Nel mio intimo mi sono sentito
    d'accordo con lui.  A proposito delle  mie  vicende  familiari  mi  ha
    detto: "Il dovere principale del vero massone,  come già ho affermato,
    consiste nel tendere al proprio perfezionamento. Ma spesso pensiamo di
    poter più agevolmente  raggiungere  tale  scopo  allontanando  da  noi
    stessi tutte le difficoltà della vita; invece, signor mio, soltanto in
    mezzo   al   frastuono   del   mondo   si   possono   raggiungere  tre
    importantissime mete: 1) la conoscenza di noi stessi,  giacché  l'uomo
    non   può   conoscersi  se  non  attraverso  il  confronto;   2  )  il
    perfezionamento, che si ottiene soltanto per mezzo della lotta;  3) il
    conseguimento  della virtù principale: l'amore per la morte.  Soltanto
    le vicissitudini della vita possono dimostrarci la vanità  della  vita
    stessa  e  sorreggere il nostro innato amore della morte e dell'inizio
    di una nuova vita". Queste parole sono tanto più eccezionali in quanto
    Jussif Alekséevic',  nonostante le sue terribili  sofferenze  fisiche,
    non  si  sente mai oppresso dal peso della vita,  eppure ama la morte,
    anche se non  si  sente  ancora  totalmente  pronto  per  affrontarla,
    nonostante  la  purezza  e  l'elevatezza della sua vita interiore.  In
    seguito,  il mio benefattore mi ha spiegato minutamente il significato
    del  grande  quadrato  del mondo e mi ha dimostrato che i numeri 3 e 7
    sono il fondamento di tutto.  Mi ha consigliato di non staccarmi dalla
    comunità  dei  fratelli  di  Pietroburgo  e,  occupando  nella  Loggia
    soltanto mansioni di secondo grado,  tentare di  liberare  i  fratelli
    dagli  errori di orgoglio per condurli sulla vera via della conoscenza
    di sé e su quella del proprio perfezionamento.  Inoltre ha consigliato
    a  me  personalmente  di osservarmi di continuo e a questo scopo mi ha
    dato un quaderno,  questo stesso sul quale,  d'ora  innanzi,  annoterò
    tutte le mie azioni".

    "Pietroburgo, 23 novembre.
    "Vivo  di  nuovo  con mia moglie.  Mia suocera è venuta da me tutta in
    lacrime e mi ha detto  che  Elen  era  qui  e  che  mi  supplicava  di
    ascoltarla,  che  ella  era  innocente  e  infelice  a  causa  del mio
    abbandono  e  molte  altre  cose  ancora.  Io  sapevo  che  se  avessi
    consentito  a  vederla,  non  avrei  più  avuto la forza di opporle un
    rifiuto.  Nel dubbio non sapevo  a  chi  ricorrere  per  aiuto  e  per
    consiglio.  Se il mio benefattore fosse stato qui, mi avrebbe indicato
    lui la strada da seguire.  Mi sono ritirato  nella  mia  stanza  e  ho
    riletto  certe  lettere di Jussif Alekséevic',  ho ricordato le nostre
    conversazioni e ne ho dedotto che non dovevo dire di no a chi pregava,
    mi sono persuaso che era mio dovere tendere una mano  soccorritrice  a
    chiunque, e specialmente a una persona così strettamente legata a me e
    che,  infine, dovevo portare la mia croce. Ma se io l'ho perdonata per
    compiere un'azione virtuosa, la mia unione con lei deve avere soltanto
    uno scopo spirituale.  Così ho deciso  e  così  ho  scritto  a  Jussif
    Alekséevic'.  Ho  detto  a mia moglie che la pregavo di dimenticare il
    passato,  di perdonare tutti i miei torti e che da parte mia non avevo
    nulla  da  perdonarle.  Ho provato un senso di gioia nel parlare così.
    Ella non deve sapere quanto mi sia stato  penoso  rivederla!  Mi  sono
    sistemato nella casa grande, nelle stanze del piano superiore, e provo
    una lieta sensazione di rinnovamento spirituale".


    CAPITOLO 9.

    Come  sempre,  anche  allora l'alta società,  pur riunendosi a Corte e
    nelle grandi feste da ballo,  era divisa in parecchi gruppi,  ciascuno
    dei  quali  aveva  caratteristiche  sue  proprie.  Tra questi,  il più
    numeroso era il gruppo  francese    -    favorevole  all'alleanza  con
    Napoleone  -  di cui facevano parte Rumjanzòv e Caulaincourt (15).  In
    questo gruppo, Elen occupò uno dei posti più in vista non appena si fu
    stabilita con il marito a Pietroburgo.  Il suo salotto era frequentato
    dai  membri  dell'ambasciata francese e da molte persone,  note per la
    loro intelligenza e la loro cortesia, che avevano le stesse tendenze.
    Elen si trovava a Erfurt, durante il famoso convegno degli imperatori,
    e di  là  aveva  portato  quelle  relazioni  con  tutte  le  celebrità
    filonapoleoniche  di  Europa.  A  Erfurt ella aveva ottenuto brillanti
    successi. Napoleone stesso, notatala a teatro, aveva chiesto chi fosse
    e aveva espresso la propria viva ammirazione.  Il  successo  di  Elen,
    come  donna  bella  ed  elegante,  non stupiva Pierre,  giacché con il
    passare degli anni ella s'era fatta più bella che mai;  ma una cosa lo
    meravigliava:  il fatto che in quei due anni sua moglie fosse riuscita
    a crearsi la fama "d'une femme charmante, aussi spirituelle que belle"
    [16. di donna incantevole, spiritosa e intelligente quanto bella].  Il
    celebre  "prince  de  Ligne"  (17) le scriveva lettere di otto pagine.
    Bilibin teneva in serbo  i  suoi  motti  di  spirito  per  offrire  la
    primizia  alla  contessa  Bezuchov.  Essere ricevuti nel salotto della
    contessa Bezuchov era considerato  un  attestato  di  intelligenza;  i
    giovani,  prima di andare ai ricevimenti di Elen,  leggevano dei libri
    per procurarsi argomenti di conversazione;  i segretari d'ambasciata e
    persino gli ambasciatori le confidavano segreti diplomatici,  cosicché
    ella aveva,  in certe questioni,  un'autorità indiscussa.  Pierre  che
    sapeva  quanto  essa fosse stupida,  con uno strano senso di stupore e
    insieme di paura,  assisteva talvolta ai ricevimenti e ai pranzi della
    moglie,  durante  i  quali  si  parlava  di  politica,  di poesia e di
    problemi filosofici.  A quelle serate  egli  provava  un  qualcosa  di
    simile a ciò che deve provare un prestigiatore che teme a ogni istante
    di  vedere scoperte le sue sofisticazioni.  Ma sia perché per dirigere
    un salotto come quello era indispensabile appunto  la  stupidità,  sia
    perché  gli  stessi  ingannati  trovavano  piacere  nell'inganno,   la
    mistificazione non veniva scoperta e la fama "d'une femme charmante et
    spirituelle" che  Elen  Vassìlevna  Bezùchova  si  era  acquistata  si
    affermava  sempre  di  più,  tanto  che  essa  poteva dire le cose più
    volgari e più stupide con la certezza che tutti  sarebbero  andati  in
    estasi a ogni sua parola,  e avrebbero trovato un significato profondo
    che ella stessa non sospettava neppure.
    Pierre era precisamente il marito che ci voleva per  quella  brillante
    donna di mondo. Egli era quell'originale distratto, quel marito "grand
    seigneur"  che  non  disturbava  nessuno e che,  non solo non rovinava
    l'impressione generale del tono elevato di quel  salotto,  ma  per  il
    contrasto  che faceva con il tatto e la raffinatezza della moglie,  le
    serviva da sfondo vantaggioso.  Pierre,  a causa  delle  sue  continue
    occupazioni concentrate in quei due anni su interessi non materiali, a
    causa  del  sincero  disprezzo  che nutriva per tutto il resto,  aveva
    imparato nella società frequentata dalla moglie, società che non aveva
    per lui alcuna attrazione, quel tono di indifferenza,  di noncuranza e
    di  benevolenza  verso  tutti,  che  non  si acquista con l'arte e che
    pertanto ispira un involontario rispetto.  Entrava nel  salotto  della
    moglie  come  in un teatro,  conosceva tutti,  era ugualmente contento
    della  presenza  di  tutti,   e  provava  verso  tutti   la   medesima
    indifferenza.  Talvolta  prendeva  parte  a  una  conversazione che lo
    interessava e allora,  senza curarsi se "les messieurs de l'ambassade"
    [18.  i  signori  dell'ambasciata]  fossero  presenti o no,  esprimeva
    balbettando le proprie idee,  le quali  a  volte  erano  assolutamente
    inopportune  nell'atmosfera  del  momento.  Ma  l'opinione  comune  su
    quell'originale marito "de la femme la plus distinguée de Pétersbourg"
    [19.  della  donna  più  distinta  di  Pietroburgo]  si  era  talmente
    consolidata  che nessuno prendeva "au sérieux" [20.  sul serio] le sue
    uscite.
    Fra i molti giovani che frequentavano quotidianamente la casa di Elen,
    Borìs Drubetzkòj,  che aveva già fatto notevolissimi  progressi  nella
    carriera  militare,  dopo  il  ritorno  della contessa da Erfurt,  era
    l'ospite più intimo di casa Bezuchov. Elen lo chiamava "mon page" [21.
    il mio paggio] e si comportava con lui come con un bambino. Il sorriso
    che gli rivolgeva era identico a quello  che  rivolgeva  a  tutti  gli
    altri,  ma a Pierre riusciva talvolta sgradito.  Borìs trattava Pierre
    con un rispetto  particolare,  dignitoso  e  triste,  e  anche  quella
    sfumatura  di rispetto cagionava a Pierre una vaga inquietudine.  Egli
    aveva tanto sofferto, tre anni addietro,  per l'offesa subita da parte
    della  moglie,  che  ora  si  assicurava dalla possibilità di un'altra
    offesa del genere,  in primo luogo con il non essere il marito di  sua
    moglie,  e  in  secondo  luogo  con  il  non  permettersi di concepire
    sospetti su di lei.
    "No, adesso che è diventata "bas bleu" [22. un'intellettuale]", diceva
    a se stesso, "ha rinunziato per sempre ai piaceri di una volta. Non si
    è mai dato il caso che una "bas bleu" abbia una passione di cuore". Si
    ripeteva quella regola,  attinta chissà di dove e  alla  quale,  senza
    dubbio,  credeva. Ma, cosa strana, la presenza di Borìs nel salotto di
    Elen,  presenza quasi continua,  agiva  su  di  lui  fisicamente:  gli
    paralizzava  le  membra  e  rendeva  impacciati  e  irresoluti  i suoi
    movimenti.
    "Questa antipatia è strana",  si diceva Pierre;  "e  pensare  che  una
    volta quel giovane mi era tanto simpatico!".
    Agli occhi del gran mondo Pierre era un gran signore, il marito un po'
    cieco  e  ridicolo di una donna famosa,  un originale intelligente che
    non faceva nulla,  ma non nuoceva a  nessuno,  un  bravo  e  simpatico
    ragazzo.  E intanto nella sua anima si svolgeva un lavorio di sviluppo
    interiore,  complesso e faticoso  che,  rivelandogli  molte  cose,  lo
    condusse a numerosi dubbi e a molte gioie spirituali.


    CAPITOLO 10.

    Pierre continuava il suo diario,  ed ecco che cosa vi scriveva in quel
    tempo:

    "24 novembre
    "Mi sono alzato alle otto,  ho letto la Sacra Scrittura e poi mi  sono
    recato  all'ufficio  (per consiglio del suo benefattore,  Pierre aveva
    accettato una carica in una delle commissioni); sono tornato per l'ora
    del pranzo che ho consumato da solo,  poiché la contessa  aveva  molti
    invitati  a me antipatici e,  dopo aver mangiato e bevuto frugalmente,
    ho trascritto alcuni documenti per i  fratelli.  La  sera  sono  sceso
    dalla  contessa e ho raccontato una buffa storia sul conto di B.  e mi
    sono  ricordato  che  non  dovevo  farlo  quando  già  tutti  ridevano
    rumorosamente.
    "Vado  a  letto  in  condizione  di spirito serena e lieta.  Gran Dio,
    aiutami a camminare sulle tue orme: 1) a vincere  la  collera  con  la
    dolcezza  e  la  sopportazione,  2)  la  lussuria con l'astinenza e il
    disgusto,  3) ad allontanarmi dalla vanità e a non staccarmi: a) dagli
    affari di stato inerenti al mio impiego; b) dalle cure della famiglia;
    c)  dai  rapporti  dell'amicizia  e  d) dalle occupazioni di carattere
    economico".

    "27 novembre
    "Mi sono alzato tardi.  Dopo essermi svegliato,  sono rimasto ancora a
    lungo a letto,  abbandonandomi alla pigrizia. Mio Dio! Aiutami e dammi
    la forza di poter camminare  sulla  Tua  strada.  Ho  letto  la  Sacra
    Scrittura,  ma  senza il dovuto raccoglimento.  E' poi venuto da me il
    confratello Urussov e insieme  abbiamo  conversato  sulla  vanità  del
    mondo.  Mi ha parlato dei nuovi progetti dell'imperatore.  Dapprima li
    ho criticati,  ma ho ricordato i  precetti  e  le  parole  del  nostro
    benefattore,  secondo  i  quali  il vero massone deve essere un attivo
    agente dello stato,  quando si esige  la  sua  partecipazione  e  deve
    contemplare  con spirito sereno le cose alle quali non è chiamato.  La
    mia lingua è la mia nemica. Ho avuto la visita dei confratelli G. V. e
    O.,   con  i  quali  abbiamo  discusso  sull'ammissione  di  un  nuovo
    confratello.  Essi mi impongono la carica di retore per la quale io mi
    sento debole e indegno. Poi il discorso è caduto sul significato delle
    sette colonne e dei gradini del Tempio: sette discipline, sette virtù,
    sette vizi, sette doni dello Spirito Santo. Il confratello O.  è stato
    molto  eloquente.  La  sera  hanno avuto luogo alcune iniziazioni.  Il
    nuovo arredamento della Loggia ha contribuito molto alla  magnificenza
    della  cerimonia.  E'  stato  ammesso  Borìs  Drubetzkòj.  Io lo avevo
    proposto,  e io sono stato il suo retore.  Un sentimento strano mi  ha
    turbato  per tutto il tempo che passai con lui nella buia camera delle
    iniziazioni.  Scoprii in me un sentimento di  odio  verso  quell'uomo,
    sentimento  che  mi  sforzo  invano  di  vincere.  Proprio  per questo
    desidererei sinceramente di salvarlo dal  male  e  di  condurlo  sulla
    strada della verità,  ma i cattivi pensieri sul suo conto non mi hanno
    lasciato.  Pensavo che lo scopo per cui era entrato  nella  massoneria
    fosse  costituito solo dal desiderio di avvicinarsi a certi personaggi
    e di acquistare il loro favore. Oltre al fatto che più di una volta si
    era informato se N.  e S.  facessero parte della nostra Loggia (al che
    io  non  potevo  rispondere) oltre a questo,  dico,  egli,  in base ad
    alcune mie osservazioni,  non è incline a nutrire venerazione  per  il
    nostro  sacro Ordine ed è troppo preso e soddisfatto della sua persona
    fisica per desiderare realmente di migliorare il  suo  io  spirituale;
    io,  pur  non  avendo  motivo di dubitare di lui,  sentivo che non era
    sincero e per tutto il tempo che sono rimasto a tu per tu  nella  buia
    camera d'iniziazione,  mi pareva che sorridesse con disprezzo alle mie
    parole,  e avrei voluto realmente trafiggerlo con la spada che  tenevo
    puntata  sul  suo  petto  nudo.  Non riuscivo a essere eloquente e non
    potevo sinceramente comunicare i miei dubbi ai miei confratelli  e  al
    Gran Maestro.  O grande Architetto della natura,  aiutami a trovare la
    strada  della  verità,  che  mi  conduca  fuori  dal  labirinto  della
    menzogna".

    Dopo  questo,  tre  pagine  del diario erano bianche e poi era scritto
    quanto segue:

    "Ho avuto un lungo e istruttivo colloquio con il fratello V. che mi ha
    consigliato di affidarmi al fratello A. Molte cose,  sebbene io ne sia
    indegno,  mi sono state rivelate. Adonàj è il nome di chi ha creato il
    mondo. Eloìm è il nome di chi tutto governa.  Il terzo nome che non si
    può  pronunziare,  ha  il  significato  di "Tutto".  I colloqui con il
    fratello V. mi danno forza, mi illuminano e mi sorreggono lungo la via
    della virtù.  Di fronte a lui non c'è più posto per  il  dubbio.  Vedo
    chiaramente  la  differenza tra il meschino insegnamento delle scienze
    umane e la nostra santa dottrina che abbraccia ogni cosa.  Le  scienze
    umane suddividono tutto per capire e uccidono tutto per vedere.  Nella
    santa scienza dell'Ordine tutto è unità,  tutto si conosce  nella  sua
    totalità  vitale.  La  Trinità  rappresenta i tre princìpi delle cose:
    zolfo,  mercurio e sale.  Lo zolfo ha le  proprietà  dell'olio  e  del
    fuoco;  in unione con il sale,  per effetto del suo calore, ne suscita
    la forza di attrazione per mezzo della quale attira il mercurio, se ne
    impadronisce,  lo trattiene e insieme con  esso  dà  forma  a  diversi
    corpi.   Il   mercurio   è   una   sostanza   spirituale,   liquida  e
    volatilizzabile  -  Cristo, lo Spirito Santo, Lui!".

    "3 dicembre
    "Mi sono svegliato tardi, ho letto la Sacra Scrittura, ma sono rimasto
    insensibile.  Poi sono uscito dalla mia camera e ho passeggiato per la
    sala.   Volevo  meditare,   ma  rievocavo  invece,  mio  malgrado,  un
    avvenimento  accaduto  quattro  anni  addietro.  Il  signor  Dòlochov,
    incontrandosi con me a Mosca dopo il duello,  mi disse che sperava che
    io godessi ora di una  perfetta  tranquillità  spirituale,  nonostante
    l'assenza  di  mia moglie.  Io non risposi.  Mi ricordo ora di tutti i
    particolari di quell'incontro e dentro l'anima mia, senza aprir bocca,
    gli ho detto le più cattive parole e gli ho dato le risposte più acri.
    Poi mi sono ripreso e ho abbandonato questo pensiero  soltanto  quando
    mi  sono  sentito  preso  da  un impeto di collera;  ma non me ne sono
    pentito abbastanza.  Più tardi è venuto da me Borìs Drubetzkòj e si  è
    messo a raccontarmi certe sue avventure;  io sin dal suo apparire,  ho
    subito provato un senso di fastidio per quella visita e gli  ho  detto
    delle  frasi cattive.  Egli mi ha risposto.  Allora mi sono irritato e
    l'ho investito con una quantità di parole insolenti,  persino volgari.
    Borìs  non  mi  ha risposto,  e io sono tornato padrone di me soltanto
    quando era ormai già troppo tardi.  Mio Dio,  io non so  assolutamente
    come  comportarmi  verso  di  lui.  E  la causa di tutto è il mio amor
    proprio.  Io mi considero superiore a lui e perciò divento peggiore di
    lui,  perché egli è indulgente verso le mie volgarità,  mentre io,  al
    contrario, provo nei suoi confronti soltanto disprezzo.  Mio Dio,  fa'
    che  in  sua presenza io mi renda meglio conto della mia bassezza e mi
    comporti in modo tale da essere utile anche a lui. Dopo pranzo mi sono
    addormentato e mentre sonnecchiavo ho udito chiaramente una  voce  che
    mi diceva all'orecchio: "E' il tuo giorno".
    "Ho  sognato  di camminare nel buio e di essere circondato da una muta
    di cani, ma io proseguivo senza paura;  a un tratto un piccolo cane mi
    afferra  con  i  denti  il polpaccio sinistro e non lo lascia più.  Ho
    cercato di strangolarlo con le mani. L'ho appena allontanato da me che
    un altro, più grande, mi addenta.  Tento di sollevarlo,  ma quanto più
    lo sollevo tanto più esso diventa grosso e pesante.  A un tratto, ecco
    giungere il fratello A. che, presomi sottobraccio, mi conduceva con sé
    verso un edificio per entrare nel quale  occorreva  passar  sopra  una
    stretta tavola di legno.  Vi posi sopra il piede: la tavola si piegò e
    cadde,  e io presi ad arrampicarmi su  uno  steccato  che  riuscivo  a
    fatica a raggiungere con le mani.  Dopo enormi sforzi, ho tirato su il
    mio corpo in modo che le gambe penzolavano da una  parte  e  il  corpo
    dall'altra. Mi sono voltato e ho visto il fratello A. che, ritto sullo
    steccato,  mi  indicava un ampio viale e un giardino nel quale sorgeva
    un grande,  bellissimo edificio.  Mi sono svegliato.  Signore,  grande
    Architetto della natura,  aiutami ad allontanare da me i cani,  le mie
    passioni,  e l'ultima di esse,  che concentra in sé la forza di  tutte
    quelle di un tempo, e aiutami a entrare in quel tempio della virtù, la
    cui visione ho raggiunto in sogno".

    "7 dicembre
    "Ho  sognato  che Jussif Alekséevic' si trovava nella mia casa,  io ne
    ero felicissimo e desideravo  accoglierlo  degnamente.  Mi  pareva  di
    discorrere senza posa con degli estranei e,  a un tratto,  mi è venuto
    in mente che questo potesse non piacergli e volevo avvicinarmi  a  lui
    per  abbracciarlo.  Ma  non appena mi sono accostato,  ho visto il suo
    viso trasfigurarsi e diventare più giovane;  egli mi dice a voce bassa
    qualcosa sulla dottrina dell'Ordine,  a voce così bassa che non riesco
    a sentirlo. Poi, nel sogno, siamo usciti tutti dalla stanza e allora è
    accaduto qualcosa di incomprensibile.  Eravamo seduti o  sdraiati  sul
    pavimento.  Egli mi diceva qualcosa. Io desideravo dimostrargli la mia
    sensibilità  e,  senza  badare  ai  suoi  discorsi,  ho  cominciato  a
    immaginare   lo  stato  della  mia  personalità  spirituale  di  uomo,
    illuminato dalla grazia di Dio.  Ma avevo le lacrime agli occhi ed ero
    contento che egli lo avesse notato,  ma egli mi ha guardato con stizza
    ed è balzato in piedi troncando il suo discorso.  Rimasi male,  e  gli
    chiesi se ciò che aveva detto si riferisse a me;  egli non mi rispose,
    ma mi diede uno sguardo affettuoso, e poi, tutto a un tratto, ci siamo
    ritrovati nella mia camera dove c'è un letto a  due  piazze.  Egli  si
    coricò  sulla sponda del letto,  e io ero come spinto dal desiderio di
    accarezzarlo e di sdraiarmi accanto a lui.  Mi pareva che mi  dicesse:
    "Ditemi la verità, qual è la vostra più grande passione? La conoscete?
    Io  credo  che  già  la  conosciate".  Turbato da quelle domande,  gli
    rispondevo che la mia più grande passione era  la  pigrizia.  Ed  egli
    scosse  incredulo il capo.  Io,  sempre più turbato,  gli risposi che,
    sebbene per suo consiglio vivessi con mia moglie,  non vivevo tuttavia
    con lei da marito.  A queste parole obiettò che non dovevo privare mia
    moglie delle mie carezze e mi fece intendere che  quello  era  un  mio
    preciso dovere. Ma io ribattei che mi vergognavo e, a un tratto, tutto
    scomparve. Mi sono svegliato e nei miei pensieri ho ritrovato il passo
    delle  Sacre  Scritture:  "In  lui era la vita,  e la vita era la luce
    degli uomini.  E la luce riluce nelle tenebre e le tenebre non l'hanno
    compresa"  (23).  Il  viso  di  Jussif  Alekséevic'  era  giovanile  e
    luminoso. Quel giorno ho ricevuto una lettera dal mio benefattore,  in
    cui mi scriveva dei doveri della vita coniugale".

    "9 dicembre
    "Ho  fatto un sogno dal quale mi sono destato con il cuore in tumulto.
    Ho sognato di essere a Mosca,  nella mia casa,  nelle grandi sale  dei
    divani,  ed  ecco  che vedo uscire dal salotto Jussif Alekséevic'.  Mi
    resi  subito  conto  che  in  lui  il  processo  della  rinascita  era
    totalmente  compiuto e mi precipitai a corrergli incontro.  Mi pareva,
    in sogno, di baciargli il volto e le mani,  ed egli mi diceva: "Ti sei
    accorto che il mio viso è diverso?".  Lo fissai, continuando a tenerlo
    tra le mie braccia,  e mi parve che il suo viso fosse giovane,  che la
    sua  testa fosse calva e i suoi lineamenti completamente cambiati.  Mi
    pareva di dirgli: "Vi avrei riconosciuto se vi avessi  incontrato  per
    caso",  e  frattanto  pensavo:  "Gli ho detto la verità?".  Tutto a un
    tratto vedo che egli giace come un corpo morto;  poi a poco a poco  si
    riprende  ed entra con me nello studio,  tenendo tra le mani un grosso
    libro di pergamena alessandrina,  vergato a mano.  Gli dicevo: "Questo
    l'ho  scritto io".  Ed egli mi rispondeva con un cenno affermativo del
    capo.  Ho aperto il libro,  su ogni pagina del quale vi erano stupendi
    disegni.  Mi  pareva  di sapere che quelle immagini rappresentavano le
    avventure dell'anima con il suo Diletto.  E mi pareva  di  vedere,  in
    quelle pagine, la bellissima figura di una fanciulla in vesti di velo,
    con  il  corpo  trasparente  che si levava a volo verso le nubi.  E mi
    pareva  di  sapere  che  quella  fanciulla  non  era  altro   che   la
    raffigurazione  del  Cantico  dei  Cantici.  Guardando quei disegni mi
    rendevo  conto  di  far  male,  ma  di  non  sapermi  distogliere  dal
    contemplarli.  "Signore, aiutami! Dio mio, se questo abbandono è opera
    Tua,  sia fatta la tua volontà;  ma se io  ne  sono  stato  la  causa,
    insegnami  Tu  che  cosa  devo  fare.  Io mi perderò a causa della mia
    depravazione, se Tu mi abbandonerai!"".


    CAPITOLO 11.

    Gli affari di Rostòv durante quei  due  anni  che  la  famiglia  aveva
    trascorsi in campagna, non erano per nulla migliorati.
    Quantunque Nikolàj Rostòv continuasse,  con fermo proposito, a prestar
    servizio in un reggimento non brillante spendendo  relativamente  poco
    denaro,  l'andamento  di vita a Otràdnoe e l'amministrazione tenuta da
    Mìtenka,  facevano sì che i debiti erano ogni anno in continuo aumento
    e la sola risorsa che si offrisse al vecchio consisteva nel riprendere
    servizio;  egli  si recò a Pietroburgo per procurarsi un posto e nello
    stesso tempo come diceva,  per far divertire,  per l'ultima volta,  le
    sue ragazze. Poco dopo l'arrivo dei Rostòv a Pietroburgo, Berg domandò
    la mano di Vera, e la sua domanda venne accolta.
    Quantunque i Rostòv a Mosca appartenessero,  senza nemmeno saperlo,  e
    senza domandarsi di  quale  ceto  sociale  facessero  parte,  all'alta
    società,  quando furono a Pietroburgo, il loro ambiente era formato da
    gente piuttosto mista e non ben  definita.  A  Pietroburgo  erano  dei
    provinciali,  sino  ai  quali non s'abbassavano neppure quelle persone
    che i Rostòv a Mosca ospitavano senza chiedersi a quale  ceto  sociale
    appartenessero.
    Ospitali a Pietroburgo, come a Mosca, si potevano incontrare alle loro
    cene  le  persone più diverse: vicini di campagna,  vecchi proprietari
    terrieri  non  ricchi,  con  le  loro  figlie,  la  damigella  d'onore
    Perònskaja,  Pierre  Bezuchov,  e  il  figlio  del  mastro  di  posta,
    impiegato a Pietroburgo. Tra gli uomini,  diventarono presto intimi di
    casa Rostòv: Borìs,  Pierre, che il vecchio conte aveva incontrato per
    via e portato a casa con sé, e Berg che trascorreva giornate intere da
    loro e dimostrava verso la maggiore  delle  contessine,  Vera,  quella
    attenzione che può dimostrare soltanto un uomo che abbia intenzione di
    fare una domanda di matrimonio.
    Non  invano  Berg  mostrava  a  tutti  la sua mano destra ferita nella
    battaglia di Austerlitz,  e sorreggeva con la sinistra la  spada,  che
    non gli serviva assolutamente a nulla.  Con tanta perseveranza e tanta
    gravità  narrava  quell'episodio,   che  tutti   si   erano   convinti
    dell'importanza e dell'utilità del suo gesto.  Del resto,  proprio per
    Austerlitz, Berg aveva avuto ben due ricompense al valore.
    Anche nella guerra di Finlandia (24) egli era riuscito a distinguersi.
    Aveva raccolto la scheggia di una granata che aveva ucciso un aiutante
    di  campo  a  fianco  del  generalissimo  e  l'aveva  portata  al  suo
    comandante.  Aveva raccontato anche questo fatto,  come già l'episodio
    di Austerlitz,  a tutti,  con tanta foga e tanta  insistenza,  che  di
    nuovo  tutti  erano  convinti che bisognava assolutamente fare ciò che
    egli aveva fatto e anche per la guerra di  Finlandia  Berg  era  stato
    insignito di due ricompense.  Nel 1809 era capitano della Guardia, con
    parecchie decorazioni  al  valore,  e  occupava  a  Pietroburgo  posti
    particolarmente vantaggiosi.
    Sebbene qualcuno, piuttosto scettico, sorridesse quando gli si parlava
    dei  meriti di Berg,  non si poteva negare che egli fosse un ufficiale
    zelante e coraggioso, tenuto in gran conto dai superiori, e un giovane
    irreprensibile che aveva avanti a sé  una  brillante  carriera  e  che
    godeva di una solida posizione nella buona società.
    Quattro anni prima,  essendosi incontrato nella platea di un teatro di
    Mosca con un amico tedesco, Berg gli aveva indicato Vera Rostòv e,  in
    tedesco,  aveva detto: "Das soll mein Weib werden " [25.  "Quella sarà
    mia moglie"];  da quel momento aveva deciso  di  sposarla.  Adesso,  a
    Pietroburgo,  dopo  aver  considerato  la  condizione  dei Rostòv e la
    propria,  aveva concluso che fosse giunto il momento giusto e fece  la
    sua dichiarazione.
    Sulle prime la domanda fu accolta con uno stupore poco lusinghiero per
    lui. Era sembrato strano che il figlio di un oscuro, piccolo nobile di
    Livonia  chiedesse  la  mano  di  una contessa Rostova;  ma la qualità
    dominante del carattere di Berg era un egoismo tanto ingenuo e bonario
    che i Rostòv finirono con il pensare,  loro malgrado,  che il  partito
    fosse buono e,  data la ferma convinzione di lui,  non solo buono,  ma
    addirittura  ottimo.   Inoltre  gli  affari  dei  Rostòv  erano  molto
    dissestati,  cosa  che  il  pretendente  doveva  certo sapere;  e poi,
    soprattutto,  Vera aveva ventiquattro anni,  aveva  frequentato  molta
    gente e,  quantunque fosse indiscutibilmente bella e virtuosa, nessuno
    ancora aveva chiesto di sposarla. Il consenso, dunque, fu accordato.
    - Ecco,  vedete,   -  diceva Berg a un suo compagno che definiva amico
    soltanto  perché sapeva che tutti hanno degli amici  -  ecco,  vedete,
    io ho calcolato ogni  cosa  e  non  prenderei  moglie  se  non  avessi
    riflettuto a tutto e se non ritenessi questo passo vantaggioso. Ma ora
    i  miei  genitori sono in condizioni finanziarie abbastanza buone,  ho
    combinato per loro un'affittanza di terre nella regione del Baltico, e
    io posso vivere a Pietroburgo: con il mio stipendio,  la  sostanza  di
    lei e la mia precisione e oculatezza,  me la caverò benissimo.  Non mi
    sposo per il denaro,  giacché ritengo che questa  sia  un'azione  poco
    nobile,  ma  bisogna  che  la  moglie  collabori  con  il marito e che
    ciascuno metta la propria parte. Io ho la mia carriera,  lei ha le sue
    relazioni  e  qualche modesta rendita.  E in questi tempi ciò vuol pur
    dire qualche cosa, non è vero? E quello che più importa,  Vera Rostova
    è una ragazza bellissima,  onorata e mi ama...  -  Berg nel dir questo
    arrossì e sorrise.   -  E anch'io l'amo perché  è  assennata  e  molto
    buona.  Sua  sorella,  al  contrario,  pur  appartenendo  alla  stessa
    famiglia, è completamente diversa, ha un carattere poco simpatico, non
    è neanche molto intelligente;  insomma...  non mi va troppo...  La mia
    fidanzata,  invece...  Ecco,  verrete da noi...   -  e voleva dire: "a
    desinare",  ma rifletté un momento e  disse  "a  prendere  il  tè"  e,
    volgendo rapidamente in bocca la lingua, cacciò fuori un cerchietto di
    fumo che simboleggiava in pieno il suo sogno di felicità.
    Dopo  la  prima  impressione di stupore,  suscitata nei genitori dalla
    domanda di Berg,  subentrò in famiglia  la  festosa,  consueta  gioia,
    abituale  in  simili casi,  ma si trattava di una gioia superficiale e
    fittizia.  I genitori della giovane contessa avvertivano un  senso  di
    imbarazzo  e di vergogna,  come se provassero il rimorso di aver amato
    così poco Vera da sbarazzarsene ora così volentieri.  Più di tutti era
    turbato il vecchio conte. Egli, probabilmente, non avrebbe saputo dire
    la  causa  del  suo  imbarazzo,  che in realtà derivava dalle precarie
    condizioni finanziarie.  Il conte ignorava nel modo più  assoluto  che
    cosa  possedesse,  a  quanto  ammontassero  i  suoi  debiti e che cosa
    avrebbe potuto  dare  in  dote  a  Vera.  Quando  erano  nate  le  sue
    figliuole,  era  stata assegnata a ciascuna una proprietà con trecento
    anime;  ma una di quelle  proprietà  era  stata  venduta,  l'altra  si
    trovava così gravata di ipoteche che la si doveva vendere, perciò dare
    in  dote  una  tenuta  non era possibile.  E il denaro liquido mancava
    completamente.
    Berg era ormai fidanzato da più  di  un  mese,  mancava  soltanto  una
    settimana  alle  nozze,  e  il  conte  non  aveva ancora risolto nulla
    relativamente alla questione della dote e non ne aveva neppure parlato
    con la moglie.  Ora pensava di assegnare a Vera la tenuta  di  Rjazàn,
    ora  meditava  di vendere un bosco,  ora di prendere denaro a prestito
    firmando delle cambiali.  Pochi giorni prima delle nozze,  Berg  entrò
    una  mattina  nello studio del conte e con un affabile sorriso domandò
    rispettosamente al futuro suocero di essere informato sulla dote della
    contessina Vera.  Il conte rimase talmente turbato a  quella  domanda,
    attesa e temuta da tanto tempo,  che senza riflettere rispose la prima
    cosa che gli passò per la mente.
    - Mi fa piacere,  sì,  mi fa piacere che tu  ti  preoccupi  di  questa
    questione: sarai contento...
    E,  dopo  aver  battuto  una  mano  sulla  spalla  di  Berg,  si alzò,
    desideroso di troncare il discorso sull'argomento. Ma Berg, sempre con
    lo stesso affabile sorriso sulle  labbra,  gli  dichiarò  che  se  non
    avesse  saputo  con  certezza ciò che Vera avrebbe avuto di dote e non
    avesse avuto in anticipo almeno una parte di  ciò  che  era  destinato
    alla fanciulla, egli sarebbe stato costretto a ritirarsi.
    -  Perché,  giudicate  voi  stesso,  conte:  se  mi permettessi ora di
    prender moglie senza essere certo  di  avere  i  mezzi  necessari  per
    mantenerla, commetterei una bassezza...
    Il  colloquio  si  concluse  così,  che il conte,  volendo dimostrarsi
    generoso,  e non desiderando  subire  nuove  domande,  disse  che  gli
    avrebbe rilasciato una cambiale di ottantamila rubli. Berg sorrise con
    dolcezza,  baciò  il  conte  sulla spalla e dichiarò che gli era molto
    riconoscente,  ma che non poteva assolutamente iniziare la  sua  nuova
    vita senza disporre di trentamila rubli in contanti.
    - Almeno ventimila, conte,  -  aggiunse  -  e la cambiale sarà solo di
    sessantamila.
    - Sì,  sì,  sta bene...   -  rispose in fretta il conte.  -  Soltanto,
    scusami,  caro,  ma mi permetterai  di  darti  i  ventimila  rubli  in
    contanti  e  di rilasciarti ugualmente una cambiale di ottantamila.  E
    adesso dammi un bacio.


    CAPITOLO 12.

    Nel 1809 Natascia aveva sedici anni,  e il 1809 era proprio l'anno che
    la fanciulla aveva fissato come termine,  quattro anni prima, contando
    sulle dita, dopo il primo bacio scambiato con Borìs.  Da allora non lo
    aveva  più  rivisto.  In  presenza  di Sònja e della madre,  quando il
    discorso cadeva su di lui,  ella soleva dire con  disinvoltura  e  con
    tranquillità, come di cosa decisa, che quello che era avvenuto quattro
    anni  prima era una fanciullaggine della quale non era neppure il caso
    di parlare e che era ormai dimenticata da un pezzo. Ma in fondo al suo
    cuore la fanciulla si domandava se l'impegno con Borìs fosse  soltanto
    uno scherzo o una promessa seria che la legava a lui. E questa domanda
    la tormentava.
    Borìs,  da  quando  era  partito da Mosca,  nel 1805,  per raggiungere
    l'esercito, non aveva più riveduto i Rostòv. Era stato a Mosca diverse
    volte,  era passato non lontano da Otràdnoe,  ma non era mai andato  a
    trovarli.
    Natascia  pensava talvolta che egli non volesse vederla,  e questa sua
    supposizione era confermata dal tono triste con cui le persone  grandi
    parlavano di lui.
    -  Al  giorno  d'oggi  si  dimenticano  i vecchi amici!   -  diceva la
    contessa, quando qualcuno accennava a Borìs.
    Anna Michàjlovna, che negli ultimi tempi frequentava meno i Rostòv, si
    comportava in modo stranamente dignitoso  e  ogni  volta  parlava  con
    entusiasmo  e  riconoscenza dei meriti di suo figlio e della brillante
    carriera che stava percorrendo.  Quando  i  Rostòv  si  stabilirono  a
    Pietroburgo, Borìs andò a trovarli.
    Si  recò  in  casa  loro non senza un certo turbamento.  Il ricordo di
    Natascia era il più poetico  tra  tutti  i  ricordi  della  sua  vita;
    nondimeno  si  recava  dai  Rostòv  con  la  ferma  intenzione di fare
    intendere chiaramente alla fanciulla e ai suoi genitori che i rapporti
    d'infanzia tra lui e Natascia non potevano costituire  un  impegno  né
    per lei né per lui. Egli aveva ora una brillante posizione in società,
    grazie   all'intimità   con   la   contessa   Bezùchova  e  godeva  di
    un'altrettanto  brillante   posizione   nell'esercito,   grazie   alla
    protezione  di  un  personaggio  altolocato  di  cui si era pienamente
    acquistata la fiducia, e già vagheggiava un progetto di matrimonio con
    una delle  più  ricche  fanciulle  della  città,  progetto  facilmente
    realizzabile.
    Allorché  Borìs  entrò nel salotto dei Rostòv,  Natascia si trovava in
    camera sua.  Informata dell'arrivo del  giovane,  essa,  con  il  viso
    soffuso  di  rossore,  entrò  quasi  di corsa nel salotto,  sorridendo
    affettuosamente.
    Borìs ricordava la Natascia in gonnella corta,  con gli occhi  neri  e
    lucenti  sotto i riccioli scomposti,  infantilmente gaia e ridente che
    egli aveva conosciuto quattro anni addietro e perciò, quando entrò nel
    salotto una Natascia del tutto diversa,  egli si sentì imbarazzato,  e
    la sua faccia espresse un'estatica meraviglia;  una simile espressione
    rallegrò molto Natascia.
    - Be', riconosci ancora la tua piccola amica?   -  chiese la contessa.
    Borìs  baciò la mano a Natascia e si meravigliò del mutamento avvenuto
    in lei.
    - Come vi siete fatta bella!
    "E come!" risposero gli occhi ridenti della fanciulla.
    - E papà,  vi sembra invecchiato?   -  domandò,  e si  sedette,  senza
    prendere parte alla conversazione tra Borìs e la contessa,  osservando
    sino ai minimi particolari il fidanzato dell'infanzia. Egli sentiva su
    di sé il peso affettuoso e ostinato di quello sguardo e,  di tanto  in
    tanto, lanciava un'occhiata alla fanciulla.
    La  divisa,  gli speroni,  la cravatta,  la pettinatura di Borìs erano
    all'ultima moda e "comme il faut" [26. come si conviene].  Natascia lo
    notò  subito.  Egli  sedeva un po' di fianco in una poltrona,  accanto
    alla contessa,  e con la destra si lisciava macchinalmente  il  guanto
    della  mano  sinistra,  attillato  e candido,  e parlava stringendo le
    labbra,  in modo particolare e raffinato,  dei divertimenti  dell'alta
    società  pietroburghese,  e  in  tono leggermente ironico rievocava il
    passato e gli amici di Mosca.  Natascia avvertì che non  a  caso  egli
    accennò, facendo i nomi delle persone dell'alta aristocrazia, al ballo
    di un ambasciatore e agli inviti ricevuti da N. N. e da S. S.
    La fanciulla,  continuando a restar seduta in silenzio, non cessava di
    guardare Borìs di sottecchi.  E quello sguardo  cagionava  al  giovane
    ufficiale un turbamento e una inquietudine sempre più crescenti.  Egli
    si volgeva più spesso verso Natascia e si interrompeva  nel  racconto.
    Non si trattenne più di dieci minuti,  si alzò e si accomiatò,  mentre
    gli occhi curiosi,  provocanti e  un  po'  beffardi  della  fanciulla,
    rimanevano fissi su di lui.  Dopo quella prima visita,  Borìs si disse
    che Natascia aveva per lui la stessa attrattiva di un  tempo,  ma  che
    non  gli conveniva abbandonarsi a quel sentimento perché un matrimonio
    con lei  -  una ragazza quasi senza dote  -  sarebbe  stato  un  danno
    per  la  sua  carriera  e  che,  d'altra parte,  il rinnovare l'antica
    relazione senza avere per scopo il matrimonio sarebbe  stato  un  atto
    disonesto.
    Borìs decise di evitare gli incontri con Natascia ma,  nonostante tale
    decisione,  dopo qualche giorno  tornò  dai  Rostòv,  a  poco  a  poco
    cominciò  a  recarvisi spesso,  e le sue visite durarono talora intere
    giornate.   Immaginava  che  una  spiegazione   con   Natascia   fosse
    indispensabile;  sentiva  il  dovere  di  dirle  che il passato doveva
    essere dimenticato e che,  malgrado tutto,  ella non poteva  diventare
    sua  moglie  giacché egli era privo di mezzi e non gliel'avrebbero mai
    concessa.  Ma non riusciva a trovare il momento opportuno per iniziare
    quella  spiegazione,  e  ogni  giorno  si  invischiava  sempre di più.
    Natascia,  stando alle osservazioni di sua madre e  di  Sònja,  pareva
    sempre  innamorata  di  Borìs.  Gli cantava le romanze preferite,  gli
    mostrava il suo album, e l'obbligava a scrivervi qualche pensiero, non
    gli permetteva di parlare  del  passato,  come  per  fargli  intendere
    quanto  fosse bello il presente.  E ogni giorno egli se ne andava come
    avvolto in una nebbia,  senza aver detto ciò che aveva  intenzione  di
    dire,  senza sapere neppure che cosa avesse fatto, perché fosse venuto
    né come tutto ciò si sarebbe risolto.
    Borìs aveva cessato di frequentare il salotto  di  Elen,  ogni  giorno
    riceveva  da lei biglietti pieni di rimproveri,  e tuttavia passava le
    giornate intere in casa Rostòv.


    CAPITOLO 13.

    Una sera, mentre la vecchia contessa, sospirando e tossicchiando,  già
    in  tenuta  da  notte,  senza  riccioli finti,  con un'unica ciocca di
    capelli bianchi che spuntavano di sotto la  cuffietta  candida,  stava
    facendo  sul  tappetino  le  profonde  genuflessioni  delle  preghiere
    serali, udì stridere l'uscio alle sue spalle e vide precipitarsi nella
    stanza Natascia,  con le pantofole nei  piedi  nudi,  i  bigodini  nei
    capelli,  vestita  anch'essa  per  la  notte.  La  contessa  si  voltò
    aggrottando il viso.  Stava recitando la  sua  ultima  preghiera:  "Se
    questo letto dovesse essere la mia tomba...".  L'irruzione di Natascia
    aveva troncato la sua disposizione alla preghiera. La fanciulla, rossa
    in viso e agitata, al vedere sua madre in atto di pregare, si fermò di
    colpo,  si rannicchiò,  e involontariamente cacciò  fuori  la  lingua,
    facendo  a  se  stessa  un cenno minaccioso.  Vedendo poi che la madre
    continuava le orazioni, corse in punta di piedi sino al letto,  lasciò
    cadere rapida le pantofole strisciando un piede contro l'altro e saltò
    su  quella  coltre che la contessa temeva potesse essere la sua coltre
    funebre.  Era un alto letto di piume con cinque morbidi guanciali  che
    diventavano sempre più piccoli.  Natascia vi saltò sopra, sprofondò in
    tutta quella morbidezza,  si spostò  verso  la  parete  e  cominciò  a
    muoversi sotto le coperte, distendendosi, sollevando le ginocchia fino
    al mento,  scalciando e ridendo in maniera appena appena udibile,  ora
    coprendosi la testa,  ora guardando la madre.  La contessa,  finita la
    preghiera,  si  avvicinò  al  letto  con  aria severa;  ma vedendo che
    Natascia si era nascosta sotto le coperte,  sorrise del  suo  bonario,
    debole sorriso.
    - Su, su, su...  -  disse.
    - Mamma,  posso parlarti un poco?   -  chiese Natascia.   -  Una volta
    ancora,  a cuore aperto,  e poi basta.   -  E,  gettate le braccia  al
    collo della contessa,  la baciò sotto il mento.  Nei suoi rapporti con
    la madre,  Natascia usava modi apparentemente  bruschi,  ma  era  così
    abile  e  delicata  che,  in qualunque modo l'abbracciasse,  lo faceva
    sempre senza cagionarle né dolore, né fastidio, né disagio.
    - Sentiamo: di che cosa si tratta questa sera?   -  chiese  la  madre,
    appoggiandosi ai guanciali e aspettando che Natascia,  fatte altre due
    giravolte su se stessa,  si stendesse accanto a lei  sotto  la  stessa
    coperta e ne avesse tratto fuori le braccia,  assumendo un'espressione
    seria.
    Quelle visite notturne di Natascia,  che avvenivano prima del  ritorno
    del  conte  dal circolo,  erano uno dei prediletti piaceri tanto della
    madre quanto della figlia.
    - Di che si tratta, dunque? Anch'io ti devo parlare...
    Natascia pose la mano sulla bocca della madre.
    - Di Borìs...  lo so  -  disse in tono serio.   -    Sono  venuta  per
    questo.  Non parlate, lo so da me. No, parlate, invece.  -  E tolse la
    mano.  -  Ditemi, mamma, non è simpatico?
    - Natascia,  tu hai ormai sedici anni  e  alla  tua  età  io  ero  già
    sposata.  Dici  che Borìs è simpatico.  Sì,  è molto simpatico,  e gli
    voglio bene come a un figliuolo.  Ma tu che vuoi?  Che cosa  pensi  di
    fare? Gli hai fatto girar la testa, questo lo vedo...
    Così parlando,  la contessa guardò la figlia. Natascia era distesa nel
    letto,  immobile,  e guardava fissamente davanti a sé verso una  delle
    sfingi  di  mogano  intagliate  agli  angoli  del  letto,  cosicché la
    contessa vedeva soltanto di profilo il viso della figlia. Quel viso la
    colpì per la sua espressione seria e concentrata.
    Natascia ascoltava e rifletteva.
    - Ebbene?  -  disse.
    - Tu gli hai fatto girare la testa,  e a che scopo?  Che cosa vuoi  da
    lui? Lo sai bene che non lo puoi sposare.
    - Perché?  -  domandò Natascia, senza mutare posizione.
    -  Perché  è  giovane,  perché  è  povero,  perché  è nostro parente e
    perché... tu stessa non lo ami.
    - E come lo sapete?
    - Lo so. E non è bene, cara.
    - E se io volessi?
    - Smettila di dire sciocchezze  -  osservò la contessa.
    - E se volessi...
    - Natascia, bada che io parlo seriamente.
    Natascia non lasciò che la madre continuasse,  prese la lunga mano  di
    lei,  gliela baciò prima sul dorso,  poi sulla palma,  poi la rigirò e
    baciò   successivamente   le   dite,   sulle   falangi,    sussurrando
    infantilmente: "Gennaio, febbraio, marzo, aprile, maggio...".
    - Parlate,  mamma, perché tacete, adesso? Parlate  -  disse voltandosi
    verso la madre che con occhio affettuoso osservava la figlia e che  in
    quella  contemplazione  sembrava aver dimenticato tutto ciò che voleva
    dire.
    - E' una cosa  che  non  va,  anima  mia.  Non  tutti  possono  capire
    l'amicizia  che  esiste tra te e Borìs sin dall'infanzia,  e il vedere
    tanta intimità tra voi due può danneggiarti  agli  occhi  degli  altri
    giovani  che  frequentano  la  nostra  casa  ma,  soprattutto,  lo fai
    inutilmente soffrire.  Forse egli aveva già trovato un buon partito  e
    ora tu gli fai perdere la testa.
    - Perdere la testa...  -  ripeté Natascia.
    - Ti dirò quello che accadde a me... Io avevo un cugino...
    - Lo so, Kirìll Matveic', ma è vecchio, no?
    -  Non è stato sempre vecchio.  Senti,  Natascia,  parlerò io a Borìs.
    Egli non deve più venir da noi così spesso...
    - E perché, se gli fa piacere venire?
    - Perché so che non si potrà arrivare a una conclusione.
    - Come lo sapete? No, mamma, non ditegli nulla. Ma che sciocchezza!  -
    esclamò Natascia,  con il tono di una persona  alla  quale  si  voglia
    portar  via  ciò che le appartiene.   -  Sia pure: non lo sposerò,  ma
    lasciate che continui a venire qui se  questo  gli  fa  piacere  e  fa
    piacere anche a me.   -  Natascia guardò sua madre e sorrise.   -  Non
    lo sposerò ma... così...  -  ripeté.
    - Così come, cara?
    - Sì, così. Cosa importa se non mi sposo; ma... così...
    - Così,  così...   -  ripeté la contessa e,  sobbalzando con tutto  il
    corpo, scoppiò in un'improvvisa, bonaria risata da vecchia.
    - Smettetela di ridere,  basta!  -  esclamò Natascia.  -  Fate tremare
    il  letto.  Mi  assomigliate  terribilmente,  siete  sempre  pronta  a
    ridere...  Aspettate...  -  Afferrò tutt'e due le mani della contessa,
    su di una baciò la nocca "giugno" e poi continuò a baciare  "luglio  e
    agosto" sull'altra mano.   -  Mamma, ma lui è tanto innamorato? Che ve
    ne pare? Anche di voi si innamoravano così? E' molto, molto simpatico,
    vero? Però non è del tutto di mio gusto. E' stretto,  stretto...  come
    la pendola della sala da pranzo!  Non mi capite?  Stretto,  sapete,  e
    grigio chiaro...
    - Ma che cosa vai dicendo?  -  domandò la contessa.
    Natascia proseguì.
    - Possibile che non mi comprendiate?  Nikòlinka  capirebbe!  Bezuchov,
    invece,  è  turchino,  turchino  scuro,  con  del  rosso...  E poi,  è
    quadrato.
    - Anche con quello tu civetti  -  osservò la contessa ridendo.
    - No, ho saputo che è massone... E' simpatico, turchino scuro, con del
    rosso... Come posso spiegarmi?
    - Contessinuccia,  non dormi?   -  si udì la  voce  del  conte  di  là
    dall'uscio.  Natascia  balzò dal letto a piedi nudi,  prese in mano le
    pantofole e scappò di corsa nella sua camera.
    Per un bel pezzo non riuscì a prendere sonno.  Pensava con  insistenza
    che  nessuno  poteva  comprendere  ciò  che  era  in lei e ciò che lei
    comprendeva.
    - Sònja?  -  pensò, guardando la fanciulla che dormiva rannicchiata, e
    la folta treccia di lei.   -   Ma  no,  essa  è  troppo  virtuosa.  E'
    innamorata  di  Nikòlinka e non vuol sapere altro.  E la mamma,  anche
    lei,  non capisce.  E' meraviglioso come sono intelligente...  e com'è
    carina!    -  proseguì,  parlando di sé in terza persona e immaginando
    che  così  parlasse  di  lei  un  uomo  molto  intelligente,   il  più
    intelligente,  il  migliore  degli  uomini.   -  Non le manca nulla  -
    continuava  quell'uomo;    -    ha  un'intelligenza  straordinaria,  è
    simpatica e poi è bella,  molto, molto bella e abile; sa nuotare, va a
    cavallo magnificamente e ha una voce!  Una voce che  si  può  definire
    meravigliosa!
    Canticchiò  la  frase  musicale che preferiva a tutte,  da un'opera di
    Cherubini (27),  si buttò sul letto,  ridendo di gioia al pensiero che
    si sarebbe addormentata subito, e chiamò Dunjascia perché spegnesse la
    candela. Dunjascia non era ancora uscita dalla camera che Natascia era
    già  passata  in un altro mondo,  più felice di questo,  nel mondo dei
    sogni dove tutto era facile e bello come nella realtà,  ma mille volte
    migliore perché era diverso.
    Il giorno dopo la contessa chiamò Borìs per parlare con lui, e da quel
    giorno egli cessò di frequentare la casa dei Rostòv.


    CAPITOLO 14.

    Il 31 dicembre,  alla vigilia del nuovo anno 1810,  per il "réveillon"
    (28),  si svolgeva un ballo in casa di un gran dignitario del tempo di
    Caterina.  Al ballo dovevano essere presenti il corpo diplomatico e il
    sovrano.
    Sul lungo  Neva  degli  Inglesi,  il  famoso  palazzo  del  dignitario
    splendeva di innumerevoli luci. All'ingresso, ai piedi della scalinata
    coperta  di  panno  rosso e vivamente illuminata,  stava di guardia la
    polizia, e non soltanto i gendarmi,  ma il capo stesso con una diecina
    di suoi ufficiali.  Le carrozze,  una dopo l'altra, giungevano e se ne
    andavano incessantemente, con servitori in livrea rossa e servitori in
    cappelli piumati.  Dalle carrozze scendevano signori in uniforme,  con
    decorazioni  e nastri,  e dame vestite di raso e di ermellino posavano
    con cautela il piede sul predellino rumorosamente abbassato e, a passo
    rapido e silenzioso, avanzavano sul tappeto della scalinata.
    Al sopraggiungere di ogni equipaggio,  un  mormorio  si  levava  dalla
    folla, mentre i cappelli si sollevavano.
    - L'imperatore? No... un ministro... un principe... un ambasciatore...
    Non  vedi le piume?   -  si diceva nella folla.  Uno degli spettatori,
    vestito  meglio  degli  altri,  che  pareva  conoscere  tutti,  andava
    elencando i nomi dei principali dignitari del tempo.
    Un  terzo  degli  invitati  era già giunto al palazzo della festa e in
    casa dei Rostòv,  che dovevano partecipare  al  ballo,  i  preparativi
    continuavano ancora, agitati e frettolosi.
    A proposito di quel ballo si erano avute, nella famiglia Rostòv, molte
    discussioni,  molta  attesa  e molta paura che l'invito non giungesse,
    che gli abiti non fossero pronti o  che  qualcosa  potesse  andare  di
    traverso.
    Insieme  con  i  Rostòv  doveva  recarsi  alla  festa Màrija Ignàtevna
    Perònskaja,  amica e parente  della  contessa,  magra  e  gialla  dama
    d'onore  della  vecchia  Corte,  che  avrebbe  fatto  da  guida a quei
    provinciali Rostòv nell'alta società di Pietroburgo.
    Alle dieci di sera,  i Rostòv dovevano passare a prenderla al giardino
    di  Tauride,  ma  alle dieci meno cinque le signorine non erano ancora
    pronte.
    Natascia partecipava per la prima volta a un gran ballo.  Quel  giorno
    ella  si  era  alzata alle otto e aveva trascorso tutta la giornata in
    un'agitazione e in un'attività febbrili.  Sin dal primo mattino  aveva
    prodigato  tutti i suoi sforzi per far sì che lei stessa,  sua madre e
    Sònja fossero abbigliate nel miglior modo  possibile,  e  Sònja  e  la
    contessa  si  erano  affidate completamente a lei.  La contessa doveva
    indossare un vestito di velluto cremisi cangiante e le  due  fanciulle
    abiti di velo bianco trasparenti su sottovesti rosa e dalla scollatura
    guernita di rose. I capelli dovevano essere acconciati "alla greca".
    Le  operazioni essenziali erano state fatte: i piedi,  le braccia,  il
    collo,  gli orecchi,  erano stati lavati,  profumati e incipriati  con
    grande cura,  come si conviene quando ci si reca a una festa da ballo,
    le calze traforate di seta erano già state infilate e le scarpette  di
    raso  bianco  ornate di fiocchetti già calzate.  Le acconciature erano
    quasi terminate. Sònja aveva finito di vestirsi, la contessa pure,  ma
    Natascia,  che si era data da fare per tutte,  era in ritardo.  Sedeva
    ancora davanti allo specchio,  con un accappatoio gettato sulle  magre
    spalle. Sònja, ormai pronta, era ritta in mezzo alla stanza e premendo
    con  il  mignolo  sino  a  farsi  male,  si  appuntava l'ultimo nastro
    frusciante.
    - Non così, Sònja, non così!  -  esclamò Natascia,  volgendo il capo e
    afferrandosi  con  le  mani  i  lunghi  capelli che la cameriera stava
    acconciandole e che non fece in tempo a lasciare.
    - Quel nastro messo a quel modo non sta bene: vieni qui!   -  Sònja le
    si avvicinò e si sedette. Natascia glielo annodò in un altro modo.
    -  Scusate,  signorina,  ma  non riesco a far nulla...   -  osservò la
    cameriera, che teneva ancora tra le mani i capelli di Natascia.
    - Ah, mio Dio, farai dopo! Ecco, Sònja, adesso va bene.
    - Siete pronte sì o no?   -  si udì la voce della contessa.   -   Sono
    quasi le dieci.
    - Subito, subito! E voi, mamma, siete pronta?
    - Non ho più che da appuntarmi il "tocco" sull'acconciatura.
    - Non fatelo senza di me!   -  gridò Natascia.   -  Da sola, non siete
    capace...
    - Ma sono già le dieci.
    Si era deciso di arrivare al ballo per le dieci e mezzo,  ma  Natascia
    doveva  finire  di vestirsi e poi si doveva ancora passare al giardino
    di Tauride.
    Pettinata  che  fu,  Natascia,  in  sottanina  corta  sotto  la  quale
    spuntavano  le  scarpine  da ballo e con addosso un giacchettino della
    madre, corse da Sònja,  la esaminò rapidamente e poi andò dalla madre.
    Facendole voltare la testa in ogni senso,  le appuntò il tocco e, dopo
    averle baciato i capelli grigi,  si avvicinò di nuovo  alle  cameriere
    che stavano lavorando all'orlo della sua gonna.
    La  gonna  era  troppo  lunga:  due  delle  ragazze  erano  intente ad
    accorciarla, cucendo in fretta; una terza, che teneva gli spilli tra i
    denti e tra le labbra,  correva ora  dalla  contessa,  ora  da  Sònja,
    mentre una quarta le reggeva,  con le braccia alzate,  la bianca veste
    di velo.
    - Marvuscia, sbrigati, cara!
    - Volete darmi il ditale, signorina?
    - Ma siete finalmente pronte?  -  chiese il conte, entrando.   -  Ecco
    dei   profumi  per  voi...   La  signorina  Perònskaja  ci  starà  già
    aspettando.
    - Ecco fatto,  signorina  -  disse una cameriera,  sollevando con  due
    dita  il  lembo  della veste accorciata;  ci soffiò sopra e lo scosse,
    rivelando con quei gesti come fosse ben conscia della vaporosità e del
    candore dell'abito che teneva tra le mani.
    Natascia cominciò a infilarsi il vestito.
    - Subito, subito, papà! Non entrare ancora!  -  gridò di sotto il velo
    della gonna che le copriva il viso.
    Sònja chiuse la porta sbattendola.  Ma un minuto dopo fu fatto entrare
    il conte,  in marsina azzurra,  calze di seta e scarpine, impomatato e
    profumato.
    - Ah, papà, come sei bello! Una meraviglia!   -  esclamò Natascia che,
    ritta  in  mezzo  alla  camera,  si  stava aggiustando le pieghe della
    veste.
    - Permettete,  signorina,  permettete  -  diceva la cameriera che,  in
    ginocchio, tirava qua e là la gonna, spostando gli spilli da un angolo
    all'altro della bocca, con la punta della lingua.
    - Di' quello che vuoi  -  gridò con accento di disperazione Sònja;   -
    di' quello che vuoi, ma il tuo abito è ancora troppo lungo.
    Natascia si allontanò un poco per guardarsi nella specchiera.  L'abito
    era veramente troppo lungo.
    -  Com'è  vero  Dio,  signorina,  non  è  troppo  lungo    -  dichiarò
    Marvuscia,  che si trascinava in ginocchio sul pavimento  dietro  alla
    signorina.
    - Be',  se vi pare ancora troppo lungo,  lo accorciamo in un minuto  -
    disse risolutamente Dunjascia,  togliendosi un ago dal fazzoletto  che
    portava sul petto e accingendosi al lavoro, seduta sul pavimento.
    In  quel  momento  entrò  con  timidi passi silenziosi la contessa con
    l'abito di velluto e il tocco in testa.
    - Uh, la mia bellezza!  -  gridò il conte.   -  La più bella di tutte!
    -   Fece per abbracciare la moglie ma quella,  tutta rossa,  si scostò
    nel timore che il marito le sgualcisse il vestito.
    - Mamma, il tocco va messo più di sbieco  -  suggerì Natascia.  Ora te
    lo accomodo io  -  e si slanciò in avanti,  mentre le cameriere che le
    stavano accorciando  la  gonna  non  fecero  in  tempo  a  seguirla  e
    lacerarono un lembo di essa.
    - Mio Dio, cosa è successo! Ma giuro che non è colpa mia!
    - Non è nulla,  lo accomodo subito: nessuno se ne accorgerà  -  diceva
    Dunjascia.
    - Oh,  che bellezza,  oh,  la mia regina!   -  esclamò dalla soglia la
    vecchia bambinaia.  -  E Sònjuska, pure, siete due bellezze!
    Finalmente, alle dieci e un quarto, tutta la famiglia salì in carrozza
    e partì. Ma bisognava ancora passare dal giardino di Tauride.
    La  Perònskaja  era  già  pronta.  Malgrado  l'età  e la bruttezza,  i
    preparativi si erano svolti precisamente come dai Rostòv,  se pure con
    minor  fretta,  dato  che  per  lei  era  una cosa abituale,  ma aveva
    anch'essa lavato, profumato,  incipriato il suo vecchio e brutto corpo
    e  con  la stessa cura si era lavata dietro le orecchie;  come in casa
    Rostòv,   la  vecchia  cameriera   aveva   ammirato   con   entusiasmo
    l'abbigliamento  della  padrona  allorché  questa  comparve in salotto
    indossando un vestito giallo,  con il corsetto fregiato dal monogramma
    delle dame di Corte.
    La  Perònskaja  lodò  l'abbigliamento  delle  Rostòv.   Queste  fecero
    l'elogio del buon gusto di lei e  della  sua  toeletta  e,  con  molte
    precauzioni perché le acconciature e le gonne non si sciupassero, alle
    undici salirono tutti in carrozza e partirono.


    CAPITOLO 15.

    Dalla  mattina  Natascia  non  era  stata libera un minuto e non aveva
    neppure avuto il tempo di pensare a ciò che l'attendeva.
    Nell'aria umida e fredda,  nello spazio  ristretto  e  semibuio  della
    carrozza traballante, per la prima volta le si presentò alla mente ciò
    che  avrebbe  trovato  laggiù,  nei  saloni illuminati,  alla festa da
    ballo: la musica, i fiori, le danze,  l'imperatore,  tutta la gioventù
    brillante   di   Pietroburgo.   Ciò   che   l'attendeva  era  talmente
    meraviglioso che non poteva neanche crederci,  tanto era in  contrasto
    con  l'impressione  di  freddo,  di  mancanza  di spazio e di buio che
    provava nella carrozza. Capì quello che sarebbe stato soltanto quando,
    dopo essere passata sul rosso  tappetto  della  scalinata,  entrò  nel
    vestibolo,  si tolse la pelliccia e, a fianco di Sònja, precedendo sua
    madre, salì tra i fiori lo scalone sfarzosamente illuminato.  Soltanto
    allora   si  ricordò  come  dovesse  comportarsi  e  cercò  d'assumere
    quell'atteggiamento  maestoso  che  riteneva  indispensabile  in   una
    ragazza  che si rechi a un ballo.  Ma,  per sua fortuna,  gli occhi le
    rimasero abbagliati: non distingueva più nulla chiaramente,  il  polso
    le batteva cento volte al minuto, e il sangue le martellava nel cuore.
    Non  le  fu  dunque  possibile  assumere  quell'aria  di  sussiego che
    l'avrebbe resa ridicola,  e camminava sentendosi quasi venir meno  per
    l'emozione,  facendo grandi sforzi per nascondere il suo turbamento. E
    questo era proprio il contegno che  le  si  addiceva  meglio  di  ogni
    altro.  Davanti e dietro ai Rostòv, conversando sottovoce, in abito da
    ballo, salivano altri invitati. Gli specchi lungo la sala riflettevano
    le signore in vesti bianche, azzurre, rosa, con diamanti e perle sulle
    braccia scoperte e sui colli nudi.
    Natascia guardava in quegli specchi,  ma  non  poteva  distinguere  la
    propria   figura  dalle  altre.   Tutto  si  confondeva  in  un'unica,
    scintillante processione.  Quando entrò nella prima  sala,  un  ronzio
    regolare  di  voci,  di  passi,  di  saluti,  la stordì;  la luce e lo
    scintillio l'abbagliavano ancora di più.  Il padrone e la  padrona  di
    casa,  che  già da mezz'ora stavano presso la porta e che ripetevano a
    tutti coloro che entravano le stesse parole: "Charmé  de  vous  voir!"
    [29.  "Felice di vedervi!"], accolsero nello stesso modo i Rostòv e la
    signorina Perònskaja.  Le due fanciulle biancovestite,  con i  capelli
    neri    ornati    di   rose,    fecero   un'eguale   riverenza,    ma,
    involontariamente,  la padrona di casa fermò più a  lungo  lo  sguardo
    sulla  sottile  figura  di  Natascia,  ed  ebbe  per  lei  un  sorriso
    particolare,  diverso da quello che  aveva  per  tutti  gli  invitati.
    Guardando  la fanciulla ricordava forse il bel tempo,  che non sarebbe
    tornato mai più,  della sua gioventù e del suo primo ballo.  Anche  il
    padrone di casa seguì con lo sguardo Natascia e domandò al conte quale
    fosse sua figlia.
    - "Charmante!" [30.  Deliziosa!]  -  disse,  baciandosi la punta delle
    dita.
    Nel salone da ballo gli invitati si affollavano presso  la  porta,  in
    attesa  dell'imperatore.  La  contessa  prese  posto nelle prime file.
    Natascia sentiva e capiva che alcune persone chiedevano di lei  e  che
    molti occhi la guardavano.  Capì di piacere a quanti l'avevano notata,
    e questo la rassicurò un poco.
    "C'è gente come noi e ce n'è anche di peggio!", pensò.
    La signorina  Perònskaja  indicava  alla  contessa  i  personaggi  più
    importanti presenti al ballo.
    - Ecco l'ambasciatore d'Olanda... guardate... quello là, in fondo, con
    i  capelli  bianchi    -  diceva,  indicando un vecchietto dalla folta
    chioma argentea e ricciuta il quale faceva ridere,  chissà perché,  un
    gruppo di signore che lo attorniavano.
    -  Ed  ecco  la  regina  di  Pietroburgo,  la  contessa  Bezùchova   -
    aggiunse, accennando a Elen che stava entrando in quel momento.- Com'è
    bella! Neppure Màrija Antònovna (31) regge al suo confronto.  Guardate
    come l'ammirano giovani e vecchi! Bella e intelligente. Si dice che un
    principe ereditario...  vada pazzo per lei. E quelle due là, guardate,
    quantunque  non  siano  così  belle,  sono  anche  più  attorniate  da
    ammiratori.
    E  indicò  una  signora  che  attraversava  la sala accompagnata dalla
    figliuola, una fanciulla piuttosto bruttina.
    - La ragazza è un partito...  milionario  -  aggiunse la  Perònskaja.-
    Ed ecco gli spasimanti. Quello è il fratello della contessa Bezùchova,
    Anatolij  Kuragin    -    e  indicò un bel cavaliere della Guardia che
    passava con la testa alta in mezzo alle signore e con lo sguardo volto
    chissà dove.  -  Com'è bello,  vero?  Dicono che gli daranno in moglie
    quella  milionaria.  Anche  vostro  cugino  Drubetzkòj  le  sta  molto
    attorno...  Sfido,  si tratta di  milioni!  Ma  sì,  sì...  è  proprio
    l'ambasciatore di Francia  -  rispose alla contessa che,  accennando a
    Caulaincourt,  le domandava chi  fosse.-    Guardatelo,  che  arie  da
    imperatore!  Malgrado  tutto,  però,  i  Francesi  sono  molto,  molto
    simpatici: in società nessuno riesce  più  simpatico  di  loro...  Ah,
    eccola,  la nostra Màrija Antònovna!  E' pur sempre lei,  però, la più
    bella di tutte... E che abbigliamento semplice! Deliziosa,  veramente!
    E  quel  tipo laggiù,  quel grasso,  con gli occhiali è il frammassone
    internazionale  -  soggiunse la Perònskaja,  indicando  Bezuchov.    -
    Mettetelo vicino a sua moglie e vedrete come sarà grottesco!
    Pierre avanzava dondolandosi sul corpo pesante, facendosi largo tra la
    gente,  salutando a destra e a sinistra con noncurante bonarietà, come
    se camminasse in mezzo alla folla di un  mercato.  Si  moveva  tra  la
    ressa, evidentemente cercando qualcuno.
    Natascia  guardava  con  piacere  il  viso noto di Pierre,  il viso di
    quell'uomo grottesco,  come l'aveva definito la Perònskaja,  e  sapeva
    che   Pierre,   tra  tutta  quella  gente,   cercava  proprio  loro  e
    specialmente lei.  Egli le aveva promesso di partecipare al ballo e di
    presentarle dei cavalieri.
    Ma  prima di avvicinarsi ai Rostòv,  Pierre si fermò presso un giovane
    bruno, non alto, molto bello, in uniforme bianca,  che stava davanti a
    una  finestra  e  conversava  con  un signore alto,  vecchio dal petto
    coperto di decorazioni.  Natascia riconobbe subito il giovane di media
    statura  in  uniforme  bianca:  era  Bolkonskij,  che  le sembrò molto
    ringiovanito, più allegro e più bello.
    - Ecco un'altra conoscenza, Bolkonskij!  Lo vedete,  mamma?   -  disse
    Natascia, indicando il principe Andréj.  -  Ricordate che ha trascorso
    una notte da noi a Otràdnoe?
    - Ah, lo conoscete anche voi?  -  interloquì la Perònskaja.  -  Io non
    lo posso soffrire!  "Il fait à présent la pluie et le beau temps" [32.
    Adesso fa il buono e il cattivo  tempo].  E'  di  una  superbia  senza
    limiti: ha preso da suo padre.  E' diventato molto amico di Speranskij
    e stanno preparando insieme non so quali progetti...  Guardate come si
    comporta con le signore! Quelle gli rivolgono la parola e lui si volta
    dall'altra parte  -  disse,  indicandolo.   -  Se facesse così con me,
    gli insegnerei io l'educazione!


    CAPITOLO 16.

    Tutt'a un tratto  grande  agitazione:  la  folla  fu  percorsa  da  un
    mormorio, si accalcò, si divise di nuovo e tra due ali di invitati, al
    suono dell'orchestra, entrò l'imperatore, seguito dai padroni di casa.
    Il sovrano camminava svelto,  salutando a destra e a sinistra, come se
    volesse liberarsi al più presto dei  primi  momenti  dell'incontro.  I
    musicanti  eseguivano una "polacca",  allora assai in voga soprattutto
    per le parole che cominciavano così:  "Aleksàndr,  Elizaveta,  voi  ci
    affascinate!".  L'imperatore  entrò  nel  salone,  mentre  la folla si
    slanciò verso gli usci; alcuni personaggi,  i cui volti avevano mutato
    espressione,  entrarono  in fretta dietro il sovrano e poi rapidamente
    tornarono indietro.  La folla,  dall'uscio del salotto,  si riversò di
    nuovo  nel  salone,  e nel vano apparve l'imperatore intento a parlare
    con la padrona di casa. Un giovane, visibilmente turbato,  mosse verso
    le signore,  pregandole di farsi da parte. Alcune di esse, infatti, il
    cui viso esprimeva un completo oblio di ogni convenienza  mondana,  si
    spingevano avanti, incuranti di sgualcire i loro abiti da ballo.
    Gli uomini cominciarono ad avvicinarsi alle dame e già si formavano le
    prime coppie della "polacca".
    Tutti  fecero  largo  e  l'imperatore,  sorridendo e traendo per mano,
    contro tempo,  la padrona di casa,  varcò la soglia  del  salotto.  Lo
    seguivano  il  padrone  di  casa  con Màrija Antònovna Naryskina;  poi
    venivano  ambasciatori,  ministri,   diversi  generali  dei  quali  la
    Perònskaja diceva via via i nomi,  senza pigliar fiato. Più della metà
    delle dame avevano  già  i  loro  cavalieri  e  già  ballavano,  o  si
    preparavano  a  ballare  la  polacca.  Natascia  sentiva che stava per
    rimanere con sua madre e con Sònja nel piccolo  gruppo  delle  signore
    addossate  alla  parete  e  che  nessuno invitava a ballare.  Le esili
    braccia abbandonate lungo i fianchi,  il seno appena  segnato  che  si
    sollevava  seguendo  il  ritmo del respiro,  guardava dinanzi a sé con
    occhi scintillanti e spauriti,  con l'espressione dell'attesa  di  una
    grandissima  gioia  o di un grandissimo dolore.  Non si interessava né
    dell'imperatore né  degli  importanti  personaggi  che  la  Perònskaja
    indicava.  Un  solo  pensiero  occupava  la  sua mente: "Possibile che
    nessuno si avvicini a me,  possibile che io non sia  tra  le  prime  a
    ballare?  Che  non  si accorgano di me tutti questi uomini i quali non
    sembrano  neppure  vedermi  e,   se  mi   guardano,   lo   fanno   con
    un'espressione  che pare voglia dire: "Ah,  non è lei...  non è quella
    che cercavo...  non mette neppur  conto  di  guardarla!".  No,  non  è
    possibile!",  pensava. "Costoro devono capire che io desidero ballare,
    che so ballare bene e che si divertirebbero molto ballando con me".
    Le note della "polacca", che durava già da parecchio tempo, giungevano
    all'orecchio di Natascia tristi come un ricordo.  Ella aveva voglia di
    piangere.  La Perònskaja si era allontanata da loro. Il conte stava in
    un altro angolo della sala;  la contessa,  Sònja e lei erano sole come
    in una foresta,  in mezzo a quella folla di estranei, non interessanti
    e non necessarie ad alcuno.  Il principe Andréj in  compagnia  di  una
    signora  passò  loro  davanti,  evidentemente  senza riconoscerle.  Il
    bell'Anatolij,  sorridendo,  diceva  qualcosa  alla  dama  alla  quale
    offriva  il braccio e passando guardò Natascia con lo stesso interesse
    con cui avrebbe guardato un  muro.  Per  ben  due  volte  Borìs  passò
    davanti  alle fanciulle e tutt'e due le volte volse il capo dall'altra
    parte. Berg e sua moglie, che non ballavano, si avvicinarono a loro.
    A Natascia, quella riunione di famiglia lì,  al ballo,  come se non vi
    fosse un altro luogo più adatto per le conversazioni domestiche, parve
    umiliante. Essa non ascoltava e non guardava Vera che le stava dicendo
    non so che cosa a proposito del suo abito verde.
    Finalmente  l'imperatore  si fermò accanto alla sua ultima dama (aveva
    ballato con tre signore), la musica tacque; l'aiutante di campo, serio
    e affaccendato,  corse dalle Rostòv pregandole di tirarsi  ancora  più
    indietro,  sebbene  esse  fossero  già  con  le spalle appoggiate alla
    parete  mentre  dalla  galleria  cominciarono  a  giungere,   caute  e
    indistinte,  le  note dolci e trascinanti di un valzer.  L'imperatore,
    sorridendo,  diede uno sguardo  alla  sala.  Trascorse  un  minuto,  e
    nessuno ancora riprendeva a ballare. L'aiutante di campo, direttore di
    sala,  si avvicinò alla contessa Bezùchova e la invitò.  Essa,  con un
    bel sorriso,  sollevò una mano  e  gliela  pose  sulla  spalla,  senza
    guardarlo.  L'aiutante,  vero  esperto  in  materia,  con  sicurezza e
    misura,  senza affrettarsi,  allacciò stretta la sua dama e si slanciò
    con  lei,  dapprima  scivolando  lungo  un  semicerchio,  poi,  giunto
    all'angolo della sala e presa la mano sinistra  della  dama,  le  fece
    fare  un  giro  su  se  stessa e,  tra i suoni sempre più rapidi della
    musica, si udì solo il battere ritmico degli agili piedi dell'aiutante
    mentre, ogni tre battute, al momento della girata,  l'abito di velluto
    della dama ondeggiava, sollevandosi.
    Natascia  fissava  la coppia e sentiva tanta voglia di piangere perché
    non era stata invitata lei a ballare quel primo giro di valzer.
    Il  principe  Andréj,   nella  sua  bianca  divisa  di  colonnello  di
    cavalleria,  in  calze  di seta e scarpini,  allegro e animato,  stava
    nelle prime file del gruppo a breve distanza dalle Rostòv.  Il  barone
    Vierhof  discorreva con lui della prima seduta del Consiglio di stato,
    che doveva aver luogo il giorno seguente.  Il  principe  Andréj,  come
    intimo di Speranskij e come membro della Commissione legislativa,  era
    in grado di dare informazioni sicure a  proposito  di  quella  seduta,
    sulla quale correvano voci diverse.  Ma egli non ascoltava ciò che gli
    stava dicendo il suo interlocutore e guardava ora l'imperatore  ora  i
    cavalieri  che  si  accingevano a ballare ed esitavano a lanciarsi nel
    circolo della danza.
    Il principe Andréj osservava quei ballerini intimiditi dalla  presenza
    del sovrano e quelle dame che ardevano dal desiderio di essere notate.
    Pierre si accostò a lui e lo prese per un braccio.
    - Voi ballate sempre.  Qui c'è una mia "protégée" [33.  protetta],  la
    piccola Rostova: andate a invitarla  -  gli disse.
    - Dov'è?   -  domandò Bolkonskij.   -  Vi chiedo scusa  -    aggiunse,
    rivolgendosi   al   barone.     -    Continueremo  altrove  la  nostra
    conversazione.  A un ballo si deve pur ballare!   -  E si mosse  nella
    direzione   che   Pierre  gli  indicava.   L'espressione  disperata  e
    trepidante del viso di Natascia colpì lo sguardo del principe  Andréj.
    Riconobbe  la fanciulla,  ne indovinò i pensieri,  capì che questo era
    per lei il primo ballo,  ricordò  i  discorsi  della  giovinetta  alla
    finestra e con aria allegra si avvicinò alla contessa Rostòv.
    -  Permettetemi  che  vi  presenti  mia  figlia  -  disse la contessa,
    arrossendo.
    - Ho già il piacere di conoscerla,  se la contessina si ricorda di  me
    -    rispose il principe Andréj con un inchino profondo e cortese,  in
    contrasto con le osservazioni fatte dalla  Perònskaja  sui  suoi  modi
    villani.  Si  avvicinò a Natascia e sollevò il braccio per cingerle la
    vita ancor prima di averla invitata a ballare.  Le propose un giro  di
    valzer.  Il  viso  trepidante di Natascia,  pronto alla disperazione e
    all'entusiasmo,  si  illuminò  di  colpo  di  un  sorriso  di  felice,
    infantile riconoscenza.
    "Ti  attendevo  da  un  pezzo",  pareva dire quella bambina sgomenta e
    felice,  con il  sorriso  spuntato  da  dietro  le  lacrime  pronte  a
    sgorgare, mentre posava la mano sulla spalla del principe Andréj. Essi
    formavano  la seconda coppia che entrava nel giro.  Il principe Andréj
    era uno dei più  abili  ballerini  del  suo  tempo.  Natascia  ballava
    mirabilmente.  I  suoi  piedini,  nelle  scarpine  di raso,  pareva si
    sollevassero rapidi e leggeri, indipendentemente da lei, e il suo viso
    raggiava di entusiasmo e di felicità.  Il suo collo e le  sue  braccia
    erano di una magrezza infantile,  non belle.  Paragonate con le spalle
    di Elen,  quelle di Natascia erano gracili,  il seno non  formato,  le
    braccia sottili;  ma su Elen pareva si fosse posata la patina di tutte
    le migliaia di sguardi che  avevano  sfiorato  il  suo  corpo,  mentre
    Natascia aveva l'aspetto di una bimba che per la prima volta indossava
    un  abito  scollato,  una bimba che si sarebbe vergognata di mostrarsi
    così se non l'avessero convinta che così era necessario fare.
    Al principe Andréj piaceva ballare e,  desideroso di liberarsi al  più
    presto  sia  delle  conversazioni  politiche  e  impegnate  che  tutti
    intavolavano  con  lui,  sia  della  timidezza  che  lo  indispettiva,
    cagionata  dalla presenza del sovrano,  si era messo a ballare e aveva
    scelto Natascia, perché Pierre gliel'aveva indicata e perché era stata
    la prima donna graziosa a cadergli sotto  gli  occhi;  ma  non  appena
    strinse a sé quel corpicino agile e snello,  e la fanciulla si mosse e
    gli sorrise così da vicino,  l'ebbrezza del fascino che emanava da lei
    gli  salì alla testa;  e mentre,  riprendendo fiato e lasciandola,  si
    fermava  a  guardare  le  coppie  che  ancora  ballavano,   si   sentì
    ringiovanito e pieno di vita.


    CAPITOLO 17.

    Dopo il principe Andréj,  a Natascia si avvicinò Borìs,  invitandola a
    ballare; poi si presentò anche l'aiutante di campo che aveva aperto le
    danze,  seguito da altri giovani.  E Natascia,  cedendo a Sònja alcuni
    dei suoi troppo numerosi cavalieri, accesa in viso e felice, non smise
    di  ballare  per  tutta  la sera.  Non vide nulla di ciò che in quella
    festa interessava tutti gli altri.  Non solo non notò che l'imperatore
    si  intrattenne a lungo a conversare con l'ambasciatore francese,  non
    si avvide come egli parlasse con particolare amabilità con l'una e con
    l'altra signora o come il tale o tal altro principe facesse o  dicesse
    questo  o  quell'altra  cosa,  né che Elen avesse un grande successo e
    fosse  stata  onorata  della  particolare  attenzione  di   un   certo
    personaggio; ella non vide nemmeno l'imperatore, e si accorse che egli
    se ne era andato soltanto perché, dopo che il sovrano ebbe lasciato la
    sala,  l'animazione  del  ballo  si fece più viva.  Il principe Andréj
    ballò con Natascia uno degli allegri "cotillons" prima della cena.  Le
    ricordò  il  loro primo incontro nel viale di Otràdnoe e come ella non
    riuscisse ad addormentarsi in una certa notte  di  luna,  e  le  disse
    anche che, suo malgrado, l'aveva udita parlare alla finestra. Natascia
    arrossì  a  quel ricordo e cercò di giustificarsi,  come se si dovesse
    vergognare del sentimento in preda al quale il principe Andréj l'aveva
    involontariamente sorpresa.
    Il principe Andréj, come tutte le persone cresciute nell'alta società,
    amava aver rapporti nel bel mondo con coloro che  erano  esenti  dalla
    comune impronta mondana.  E così era Natascia, con i suoi stupori, con
    la sua gioia,  la sua  timidezza  e  persino  con  i  suoi  errori  di
    francese.  Egli  si  comportava  con la fanciulla e le parlava in modo
    particolarmente affettuoso.  Sedendole accanto e discorrendo  con  lei
    degli  argomenti  più  comuni  e senza importanza,  il principe Andréj
    ammirava il gioioso splendore degli occhi e del sorriso  di  lei,  che
    non  dipendevano dalle parole che il giovane pronunziava,  ma soltanto
    dall'intima sua felicità.  Quando altri invitavano Natascia ed ella si
    alzava sorridendo e si metteva a ballare,  il principe Andréj ammirava
    soprattutto la sua grazia timida e  ingenua.  A  metà  del  "cotillon"
    Natascia,  dopo  la fine di una figura,  ritornò con il respiro ancora
    ansante al suo posto.  Un  altro  cavaliere  la  invitò.  Era  stanca,
    oppressa,  e  avrebbe voluto rifiutare,  ma a un tratto si decise,  si
    alzò e allegramente posò la mano sulla spalla del suo nuovo  cavaliere
    e sorrise al principe Andréj.
    "Sarei  stata  felice  di riposarmi e di restare seduta accanto a voi,
    sono stanca, ma poiché, come vedete, mi invitano, io ne sono lieta, io
    voglio bene a tutti, e noi due, a questo riguardo,  ci intendiamo...",
    e molte, molte altre cose ancora diceva quel sorriso.
    Quando il cavaliere la lasciò,  Natascia attraversò correndo la sala a
    prendere altre due dame per la figura successiva.
    "Se si avvicinerà prima a sua cugina,  ella sarà mia moglie",  disse a
    se stesso,  all'improvviso,  il principe Andréj, guardandola. Natascia
    mosse subito verso la cugina.
    "Che sciocchezze ci passano talvolta per il capo!",  pensò il principe
    Andréj.  "Ma  è  certo  che  questa fanciulla è tanto graziosa e tanto
    originale che non ballerà neppure un  mese  qui  a  Pietroburgo  senza
    trovar  marito...  Qui  è  una  vera  rarità".  Così  pensava,  mentre
    Natascia,  accomodandosi la rosa che portava  alla  cintura,  tornò  a
    sedersi accanto a lui.
    Alla  fine  del  "cotillon",  il  vecchio  conte in marsina azzurra si
    avvicinò alla coppia.  Invitò il principe Andréj a casa  sua,  e  alla
    figliuola  chiese  se fosse contenta.  Natascia non gli rispose;  ebbe
    soltanto un sorriso che pareva voler dire in tono di  rimprovero:  "E'
    possibile domandare una cosa simile?".
    -  Non  mi  sono  mai divertita tanto in vita mia!   -  rispose,  e il
    principe Andréj notò come le sue esili braccia che si erano  sollevate
    rapidamente per abbracciare il padre,  erano subito ricadute. Natascia
    era realmente felice,  come non lo era mai stata in  vita  sua.  Aveva
    raggiunto  quel  supremo  grado di gaudio in cui una creatura umana si
    sente infinitamente buona e non può credere alla possibilità del male,
    della sventura e del dolore.
    Durante quel ballo, Pierre per la prima volta si sentì umiliato per la
    posizione che sua  moglie  occupava  nell'alta  società.  Era  cupo  e
    distratto.  Una  ruga  profonda gli attraversava la fronte;  ritto nel
    vano di una finestra,  guardava  attraverso  le  lenti,  senza  vedere
    nessuno.
    Natascia,  nell'andare a cena, gli passò davanti. Il viso accigliato e
    dall'espressione dolorosa di Pierre la colpì. Si fermò, avrebbe voluto
    aiutarlo,  cedergli il soprappiù della  felicità  di  cui  si  sentiva
    traboccare il cuore.
    - Ci si diverte, vero, conte?  -  gli disse.
    Pierre sorrise distrattamente, certo senza capire ciò che Natascia gli
    diceva.
    - Sì, sono molto contento  -  rispose.
    "Com'è  possibile essere scontenti di qualche cosa?",  pensò Natascia,
    "specialmente quando si è buoni come questo Bezuchov!".  Agli occhi di
    Natascia  coloro  che  partecipavano  al  ballo  erano  tutte  persone
    ugualmente buone, amabili,  belle,  persone che si amavano a vicenda e
    che, perciò, dovevano essere felici.


    CAPITOLO 18.

    Il giorno seguente il principe Andréj ripensò al ballo della sera,  ma
    senza soffermarvisi a lungo... "Sì, è stata una festa molto brillante,
    e anche... sì, la Rostova è molto carina.  C'è in lei qualcosa di così
    fresco,  di così naturale, di così non pietroburghese che la distingue
    dalle altre".  Ecco tutto quello che pensò del ballo della vigilia  e,
    non appena ebbe bevuto il tè, si mise al lavoro.
    Ma sia per la stanchezza sia per la mancanza di sonno, la giornata non
    era  propizia  alle  occupazioni,  e il principe Andréj non riusciva a
    combinar nulla;  non faceva che criticare il proprio lavoro,  cosa che
    gli  accadeva  spesso,  e  fu  quindi  contento  quando  seppe che era
    arrivato qualcuno.
    Il visitatore era un  tal  Bitzkij,  membro  di  diverse  Commissioni,
    frequentatore  di  tutti  gli  ambienti  di Pietroburgo,  appassionato
    seguace delle nuove idee e di Speranskij,  efficiente  propagatore  di
    tutte le notizie della città, uno di quegli uomini che si scelgono una
    direttiva come un abito,  secondo la moda, ma che, proprio per questo,
    ne appaiono i più ardenti sostenitori.
    Toltosi in fretta il cappello,  entrò di corsa e tutto preoccupato dal
    principe Andréj e cominciò subito a parlare. Aveva appena conosciuto i
    particolari  della  seduta  del Consiglio di guerra di quella mattina,
    aperta dall'imperatore,  e li raccontava con entusiasmo.  Il  discorso
    del sovrano era stato straordinario: uno di quei discorsi che soltanto
    un monarca costituzionale può pronunziare.
    -  L'imperatore  ha detto ben chiaro che il Consiglio e il Senato sono
    le basi dello stato, ha detto che non l'arbitrio, ma soltanto i solidi
    principi ne sono il fondamento.  E ha aggiunto anche  che  il  sistema
    finanziario  esige una riforma e che "i conti" devono essere portati a
    conoscenza del pubblico   -    raccontava  Bitzkij,  sottolineando  le
    parole  più  significative e spalancando gli occhi con intenzione.   -
    Sì,  l'avvenimento  di  oggi  è  l'inizio  di  un'èra  nuova,  la  più
    importante della nostra storia  -  concluse.
    Il  principe  Andréj  ascoltava  la descrizione della inaugurazione di
    quel Consiglio di stato,  che egli aveva atteso con tanta  impazienza,
    che  considerava  di  importanza  eccezionale,  e  si meravigliava che
    l'avvenimento, ora che si era realizzato,  non solo non lo commovesse,
    ma  gli  apparisse  più  che insignificante.  Ascoltava con tranquilla
    ironia le parole entusiaste di Bitzkij.  E  gli  veniva  in  mente  un
    pensiero  semplicissimo: "Che cosa importa a me e a Bitzkij,  che cosa
    importa a noi di quello che l'imperatore ha ritenuto opportuno dire al
    Consiglio di stato?  Forse che tutto questo può rendermi più felice  e
    migliore di quanto sono?".
    E  tale semplicissimo pensiero distrusse a un tratto tutto l'interesse
    che il principe  Andréj  aveva  sentito  in  passato  per  le  riforme
    realizzate.  Quel  giorno  stesso  egli  doveva  andare  a  pranzo  da
    Speranskij "en petit comité" [34.  in una ristretta cerchia di amici],
    come gli aveva detto il padrone di casa quando lo aveva invitato. Quel
    pranzo  tra  i  familiari  e  gli  amici  di un uomo per il quale egli
    nutriva tanta ammirazione, interessava molto il principe Andréj, tanto
    più che egli non aveva  ancora  veduto  Speranskij  nel  suo  ambiente
    familiare; ora, però, non aveva più voglia di andare.
    All'ora stabilita per il pranzo,  tuttavia,  il principe Andréj faceva
    il suo ingresso nella piccola  casa  appartenente  a  Speranskij,  nel
    giardino di Tauride.  Nella sala da pranzo dal pavimento di legno,  di
    un lindezza fuori del comune (una lindezza che ricordava quella di  un
    convento),  il  principe Andréj che era leggermente in ritardo,  trovò
    riunite alle cinque  tutte  le  persone  di  quel  "petit  comité"  di
    Speranskij.  Non  c'erano  signore,  all'infuori  della figlioletta di
    Speranskij (una ragazzina dal viso lungo,  somigliantissima al  padre)
    con la sua governante.  Gli invitati erano Gervais (35),  Magnitzkij e
    Stolypin (36). Già dall'anticamera il principe Andréj sentì parlare ad
    alta voce e udì un riso rumoroso, simile a quello proprio degli attori
    sul palcoscenico.  E qualcuno,  con una  voce  che  pareva  quella  di
    Speranskij,  rispondeva a scatti: ah... ah... ah... Il principe Andréj
    non aveva mai sentito ridere Speranskij, e quella sonora,  martellante
    risata dell'uomo di stato lo colpì in modo strano.
    Il  principe Andréj entrò in sala da pranzo.  Gli invitati erano tutti
    radunati a una piccola tavola,  tra due finestre,  sulla  quale  erano
    disposti  gli  antipasti.   Speranskij,  in  marsina  grigia  con  una
    decorazione  sul  petto  e  che  evidentemente  indossava  ancora   il
    panciotto  bianco  e  l'alta cravatta candida che portava alla celebre
    seduta  del  Consiglio  di  stato,  sedeva  accanto  alla  tavola  con
    espressione   allegra.   Gli   ospiti  lo  circondavano.   Magnitzkij,
    rivolgendosi a Michaìl Michàjlovic', gli stava raccontando un aneddoto
    che Speranskij ascoltava,  ridendo prima ancora che Magnitzkij  avesse
    parlato.  Nel momento in cui il principe Andréj entrava, le parole del
    narratore erano di nuovo soffocate dalle risa. Stolypin, masticando un
    pezzo di pane, rideva con la sua potente voce di basso; Gervais rideva
    di un riso pigolante e sommesso e Speranskij con voce acuta e chiara.
    Speranskij,  continuando a ridere,  tese al principe  Andréj  la  mano
    morbida e grassoccia.
    - Molto lieto di vedervi, principe  -  gli disse.  -  Un momentino...-
    continuò  parlando  a  Magnitzkij  e  interrompendone il racconto.   -
    Oggi,  sia ben inteso,  il nostro è un pranzo di piacere;  non  voglio
    sentire una parola sugli affari di stato.   E, rivoltosi a Magnitzkij,
    riprese a ridere.
    Il principe Andréj con lo stupore misto alla tristezza che procura una
    delusione,  ascoltava  e  guardava  Speranskij.   Quell'uomo  non  gli
    sembrava  più  Speranskij,  ma  una persona diversa.  Tutto ciò che di
    misterioso e di affascinante il principe vedeva prima in lui gli parve
    a un tratto chiaro e tutt'altro che affascinante.
    A tavola la conversazione proseguì animatissima,  tutta basata  su  un
    susseguirsi  di aneddoti buffi.  Magnitzkij non aveva ancora terminato
    il suo racconto che già un  altro  invitato  si  dimostrava  pronto  a
    raccontare  qualcosa  che doveva essere ancora più divertente.  Per la
    maggior parte le storielle riguardavano,  se  non  proprio  l'ambiente
    dell'amministrazione,  certo i personaggi che la costituivano.  Pareva
    che in quel gruppo di gente,  tutti avessero definitivamente stabilito
    la  nullità di quelle persone,  tanto che gli unici rapporti possibili
    con loro non potessero  essere  se  non  del  genere  comico  bonario.
    Speranskij  narrò  che  durante  la  seduta  del mattino,  avendo egli
    domandato a un funzionario sordo quale fosse il suo parere, costui gli
    aveva risposto che era senz'altro  della  medesima  opinione.  Gervais
    narrò  tutta  una  storia  relativa  a  un'ispezione,  famosa  per  la
    stupidità di tutti i personaggi che vi  erano  interessati.  Stolypin,
    tartagliando,  interloquì  parlando con calore degli abusi del passato
    ordine di cose,  minacciando di dare alla  conversazione  un  tono  di
    serietà.  Magnitzkij si mise a canzonare la foga di Stolypin.  Gervais
    lanciò un frizzo, e la conversazione riprese l'allegro tono di prima.
    Era evidente che Speranskij,  dopo le sue fatiche,  amava riposarsi  e
    stare  allegro  in  mezzo  a  una simpatica cerchia di persone,  e gli
    ospiti,  che si rendevano conto del suo desiderio,  cercavano in  ogni
    modo di divertire lui e se stessi. Ma era un divertimento, quello, che
    al principe Andréj pareva pesante e tutt'altro che piacevole. Egli non
    rideva  e  temeva,   per  questo,  di  rendersi  poco  simpatico  alla
    compagnia.  Ma nessuno notò  che  il  suo  contegno  contrastasse  con
    l'umore della compagnia. Tutti apparivano molto allegri.
    Parecchie   volte   provò   il   desiderio   di   prender  parte  alla
    conversazione,  ma ogni volta la sua  parola  schizzava  via  come  un
    turacciolo dall'acqua: non riusciva a scherzare insieme con gli altri.
    Non  c'era  nulla  di male né di inopportuno in ciò che essi dicevano:
    era tutto spiritoso e avrebbe potuto  essere  anche  comico;  ma  quel
    qualche  cosa  che  costituisce  il  sale dell'allegria,  non soltanto
    mancava,  ma si capiva che quella gente non sapeva neppure che potesse
    esistere.
    Dopo  pranzo,  la  figlia  di  Speranskij e la governante si alzarono.
    Speranskij fece alla figliuola una carezza con la sua mano  bianca,  e
    la  baciò.  E  anche  quel  gesto  parve  al  principe Andréj privo di
    naturalezza.
    Gli uomini,  secondo l'uso inglese,  rimasero a tavola davanti  a  una
    bottiglia  di Porto.  Nel bel mezzo di una conversazione avviata sulla
    politica di Napoleone in Spagna,  politica  che  tutti  approvavano  e
    sulla quale tutti erano d'accordo,  il principe Andréj cominciò a fare
    delle obiezioni. Speranskij sorrise e, volendo evidentemente sviare il
    discorso dalla direzione presa,  raccontò un  aneddoto  che  con  quel
    discorso  non  aveva  alcuna  relazione.   Per  qualche  minuto  tutti
    tacquero.
    Dopo essere rimasto ancora un po' seduto a tavola,  Speranskij  stappò
    la bottiglia di vino e disse:
    -  Al  giorno d'oggi il vino buono è raro come un ciabattino che abbia
    le scarpe.   -  Diede la bottiglia al domestico e si  alzò.  Tutti  lo
    imitarono  e,   continuando  a  parlare  rumorosamente,  passarono  in
    salotto.  Subito vennero portati a Speranskij due plichi recapitati da
    un  corriere.  Egli  li prese e si recò nel suo studio.  Non appena fu
    uscito,   l'allegria  generale  scomparve  e  gli  ospiti  presero   a
    discorrere tra di loro, discutendo pacatamente.
    -  Suvvia,  un  po'  di  declamazione,  ora!    -  esclamò Speranskij,
    ritornando dallo studio.   -   Ha  un  ingegno  davvero  sorprendente-
    disse, rivolgendosi al principe Andréj.
    Magnitzkij  si  mise  subito in posa e cominciò a recitare in francese
    versi scherzosi,  scritti da lui stesso su alcuni noti  personaggi  di
    Pietroburgo,   spesso  interrotto  dagli  applausi  dei  presenti.  Il
    principe Andréj, alla fine della recitazione, si avvicinò a Speranskij
    per accomiatarsi.
    - Dove andate così presto?  -  gli domandò.
    - Ho promesso di partecipare a una serata...
    Tacquero.   Il  principe  Andréj  guardava  da  vicino  quegli   occhi
    cristallini  e  impenetrabili  e  gli pareva ridicolo il fatto di aver
    potuto attender qualcosa da Speranskij e dalla propria attività, a lui
    collegata,  e di aver potuto dare  importanza  a  ciò  che  Speranskij
    faceva.  E,  dopo che lo ebbe lasciato,  quel modo di ridere forzato e
    non allegro di lui non cessava di risonargli alle orecchie.
    Tornato  a  casa,   il  principe  Andréj   ripensò   alla   sua   vita
    pietroburghese  di  quegli  ultimi  quattro mesi come a un qualcosa di
    nuovo. Ripensò alle sue occupazioni,  alle sue ricerche,  alla vicenda
    del  suo  progetto per un nuovo codice militare che era stato preso in
    considerazione,  ma sul quale si cercava di far  cadere  il  silenzio,
    unicamente perché un altro lavoro,  che pur valeva assai poco, era già
    stato compilato e presentato al sovrano;  ripensò  alle  sedute  della
    commissione di cui Berg era membro; e ricordò come in quelle sedute si
    discutesse  con cura e a lungo su tutto quanto riguardava la formalità
    esteriore  e  lo  svolgimento  delle  sedute  e  come,   invece,   con
    altrettanta  cura e rapidità si sorvolasse su tutto ciò che costituiva
    l'essenza delle questioni.  Si ricordò del suo lavoro di  legislatore,
    della  diligenza  e accuratezza con cui aveva tradotto in lingua russa
    gli articoli delle leggi romane e di quelle francesi e provò  vergogna
    di se stesso.  Poi rivide con il pensiero Boguciàrovo,  la sua vita in
    campagna,  il  suo  viaggio  a  Rjazàn;  ripensò  ai  contadini,  allo
    "stàrosta"  (37)  Dron  e,  applicando  loro con il pensiero i diritti
    della persona, che egli aveva suddiviso in paragrafi, si meravigliò di
    aver potuto, così a lungo, dedicarsi a un lavoro così ozioso.


    CAPITOLO 19.

    Il giorno successivo il principe Andréj  si  recò  a  fare  visita  ad
    alcune  famiglie alle quali non si era ancora presentato;  tra queste,
    la famiglia Rostòv, con la quale aveva rinnovato la conoscenza durante
    il ballo.  Oltre che da un dovere di  cortesia,  che  lo  obbligava  a
    recarsi  da  loro,  il  principe Andréj era spinto a quella visita dal
    desiderio di vedere in  casa  sua  quella  fanciulla  tanto  vivace  e
    originale, che gli aveva lasciato un così piacevole ricordo.
    Natascia  fu  una  delle  prime  persone  della  famiglia  a  venirgli
    incontro.  Indossava un abitino azzurro da  casa,  con  il  quale  gli
    sembrò ancora più carina di quanto non gli fosse apparsa al ballo.  La
    fanciulla e tutti i Rostòv accolsero il  visitatore  come  un  vecchio
    amico, in modo semplice e affettuoso. Quella famiglia, che il principe
    Andréj  aveva  un  tempo  giudicato  tanto severamente,  gli parve ora
    composta di persone schiette, semplici e buone.  La bonaria ospitalità
    del vecchio conte,  particolarmente rara a Pietroburgo, fu tale che il
    principe Andréj non poté rifiutare l'invito di trattenersi a pranzo.
    "Sì,  è veramente una famiglia eccellente"  pensava  Bolkonskij;  "una
    famiglia che,  è chiaro, non comprende quale tesoro abbia in Natascia,
    ma che costituisce  lo  sfondo  migliore  per  dar  risalto  a  questa
    poetica, affascinante fanciulla così piena di vita!".
    Il  principe  Andréj  avvertiva  in  Natascia  l'esistenza di un mondo
    particolare, a lui completamente estraneo, un mondo colmo di gioie che
    egli non conosceva, un mondo a lui inaccessibile del quale aveva avuto
    già una vaga manifestazione nel viale di Otràdnoe e alla  finestra  in
    quella notte di luna.  Ora quel mondo non lo irritava più, non gli era
    più estraneo; anzi, ora che vi era entrato,  vi trovava piaceri sino a
    quel giorno ignorati.
    Dopo il pranzo, Natascia, pregata dall'ospite, sedette al clavicembalo
    e  cominciò a cantare.  Il principe Andréj,  ritto presso la finestra,
    discorreva con le signore  e  l'ascoltava.  Nel  mezzo  di  una  frase
    musicale  tacque  e  sentì  a un tratto che le lacrime,  di cui non si
    credeva più capace, gli facevano groppo alla gola. Guardò Natascia che
    cantava e nel suo animo scaturì qualcosa di nuovo e di felice. Egli si
    sentiva  felice,   sì,   e  nello  stesso  tempo  triste.   Non  aveva
    assolutamente  alcun motivo per piangere,  ma stava proprio per farlo.
    Su che cosa?  Sul suo amore di un tempo?  Sulla  piccola  principessa?
    Sulle  sue disillusioni?  Sulle sue speranze per l'avvenire?  Sì e no.
    Ciò che più di ogni altra cosa gli suscitava quel desiderio di lacrime
    era il violento contrasto,  di cui aveva avuto  improvvisa  coscienza,
    tra  qualcosa  di  infinito  e  di  grande che era in lui e la materia
    angusta,  corporea,  di cui si sentiva fatto e di cui era fatta  anche
    Natascia.  Contrasto che lo rattristava e lo allietava insieme, mentre
    Natascia cantava.
    Non appena ebbe finito di cantare,  la fanciulla si avvicinò a  lui  e
    gli  domandò se la sua voce gli fosse piaciuta.  Ma,  subito dopo aver
    parlato,  si confuse per quello che aveva detto,  comprendendo che non
    avrebbe dovuto fare simile domanda.  Egli sorrise,  guardandola,  e le
    rispose che il suo canto gli era piaciuto come gli piaceva  tutto  ciò
    che ella facesse.
    Il  principe  Andréj  lasciò  a sera inoltrata la casa dei Rostòv.  Si
    coricò per abitudine,  ma si  rese  ben  presto  conto  di  non  poter
    dormire. Ora accendeva la candela e si metteva a sedere sul letto, ora
    si  alzava  per  coricarsi subito dopo,  senza sentire affatto la noia
    dell'insonnia;  aveva l'anima piena di gioia e di freschezza,  come se
    fosse  uscito da una stanza soffocante e buia alla libera luce di Dio.
    Non gli passava neppure per la mente di essere innamorato di Natascia,
    non pensava a lei,  se la immaginava soltanto e,  in  seguito  a  ciò,
    vedeva  in  una luce nuova tutta la propria vita.  "Perché mi dibatto,
    perché mi affanno e mi agito in questa angusta, chiusa cornice, mentre
    la vita,  l'intera vita mi si apre dinanzi con tutte le sue gioie?" si
    chiedeva. E per la prima volta, dopo molto tempo, si mise a fare lieti
    progetti  per l'avvenire.  Decise che doveva occuparsi dell'educazione
    del figlio e trovare per lui un precettore al  quale  affidarlo;  poi,
    date   le   dimissioni,   sarebbe  partito  per  l'estero  a  visitare
    l'Inghilterra,  la Svizzera,  l'Italia.  "Devo approfittare della  mia
    libertà sino a che sento di essere giovane e forte", si diceva. "Aveva
    ragione  Pierre quando affermava che per essere felici bisogna credere
    che la felicità è possibile.  E ora io ci credo.  Lasciamo che i morti
    seppelliscano  i  loro morti;  ma sino a che si vive si deve vivere ed
    essere felici", pensava.


    CAPITOLO 20.

    Un mattino il colonnello Adolf Berg  -    che  Pierre  conosceva  come
    conosceva  tutti a Mosca e a Pietroburgo  -  entrò in casa di lui,  in
    luccicante uniforme,  con i capelli impomatati e pettinati  in  avanti
    come li portava l'imperatore.
    -  Sono stato dalla contessa vostra consorte e ho avuto la sfortuna di
    sentir rispondere con un rifiuto alla mia preghiera: spero, conte,  di
    essere più fortunato con voi  -  disse sorridendo.
    - Che cosa desiderate, colonnello? Sono a vostra disposizione.
    -  Mi  sono ormai sistemato definitivamente nel mio nuovo appartamento
    -  gli comunicò Berg,  certo,  evidentemente,  che quella notizia  non
    poteva  non  essere  gradita    -  e vorrei organizzare una serata per
    riunire i conoscenti di mia moglie e miei  -  (e sorrise in modo anche
    più amabile).  -  Volevo pregare la contessa e voi di farmi l'onore di
    venire a casa nostra per una tazza di tè... per la cena.
    Soltanto la contessa  Elen  Vassìlevna,  ritenendo  umiliante  per  se
    stessa  la  compagnia  di  quel Berg,  poteva avere la crudeltà di non
    accettare un simile invito.  Berg aveva  spiegato  perché  desiderasse
    riunire  in  casa  sua una piccola e scelta compagnia,  perché ciò gli
    avrebbe fatto piacere e perché,  mentre per il gioco delle carte o per
    qualche  cosa  che fosse male gli sarebbe dispiaciuto spendere denaro,
    per una buona compagnia era pronto a sostenere delle spese,  con tanta
    chiarezza  che  Pierre  non  ebbe  il coraggio di rifiutare l'invito e
    promise di non mancare.
    - Non troppo tardi,  conte,  se posso osare di chiedervelo:  verso  le
    otto  meno dieci,  se non vi dispiace.  Faremo una partitina.  Ci sarà
    anche il mio generale, che è molto buono con me. Poi ceneremo,  sicché
    fatemi la cortesia di venire!
    Contrariamente alla sua abitudine di essere sempre in ritardo,  Pierre
    quella sera arrivò dai Berg alle otto meno  un  quarto,  anziché  alle
    otto meno dieci.
    I  Berg,  dopo  aver  preparato  tutto  quanto poteva occorrere per il
    ricevimento,  erano in attesa di accogliere gli invitati.  I due sposi
    stavano seduti nel loro salottino nuovo, lindo, luminoso, arredato con
    mobili  acquistati  di  recente e adorno di busti e di piccoli quadri.
    Berg in una uniforme nuova fiammante, abbottonata, sedeva accanto alla
    moglie,  alla quale stava spiegando che  si  potevano  e  si  dovevano
    sempre  conoscere  persone  di  grado più elevato del proprio,  perché
    soltanto così si trae piacere dalle proprie conoscenze.
    - Puoi sempre prendere qualche esempio da loro,  puoi chiedere  sempre
    qualcosa. Guarda un po' come sono vissuto io sin dai primi gradi della
    mia  carriera    -  (Berg misurava la propria vita non dagli anni,  ma
    dalle promozioni).   -  I miei colleghi  di  allora  non  sono  ancora
    nulla,  e  io sto per essere nominato comandante di reggimento e ho la
    fortuna di essere vostro marito-  e, in così dire,  si alzò e baciò la
    mano  a  Vera  ma,  chinandosi  verso  di lei,  raddrizzò l'angolo del
    tappeto che si era piegato.  -  Come sono riuscito a conquistare tutto
    questo?  Specialmente scegliendo con abilità le mie conoscenze.  Va da
    sé che bisogna essere anche virtuosi e precisi.
    Berg sorrise, convinto della propria superiorità su una debole donna e
    tacque, pensando che, nonostante tutto, quella sua graziosa moglie era
    pur  sempre  una  debole  donna,  non in grado di capire tutto ciò che
    costituisce la superiorità di un uomo, "ein Mann zu sein" [38.  essere
    un  uomo].  Anche Vera in quello stesso momento sorrise convinta della
    propria superiorità sul suo buon marito virtuoso il  quale,  tuttavia,
    come tutti gli uomini,  aveva, secondo l'opinione di Vera, un concetto
    sbagliato della vita. Berg, giudicando da sua moglie,  reputava deboli
    e  sciocche  tutte  le  donne,   Vera,  giudicando  da  suo  marito  e
    generalizzando le sue  osservazioni,  pensava  che  tutti  gli  uomini
    attribuiscono  a sé soli l'intelligenza mentre in realtà non capiscono
    nulla e sono orgogliosi ed egoisti.
    Berg si alzò e,  abbracciata con cautela la moglie per non  sgualcirle
    la mantellina di pizzo,  che aveva pagato fior di quattrini,  la baciò
    sulla bocca.
    - Una cosa soltanto dobbiamo evitare: che arrivino troppo  presto  dei
    figli  -  disse, per una incosciente associazione di idee.
    -  Certo    -  rispose Vera.   -  Io non ne desidero affatto.  Bisogna
    vivere per la società.
    - Ne portava una identica la principessa Jussùpova  -  disse poi  Berg
    con  un  sorriso  bonariamente  felice,  accennando alla mantellina di
    Vera.
    In quel momento fu annunziato il conte  Bezuchov.  I  due  coniugi  si
    guardarono con un sorriso di soddisfazione,  ciascuno attribuendo a sé
    l'onore di quella visita.
    "Ecco che cosa significa saper scegliere le  conoscenze"  pensò  Berg;
    "ecco ciò che significa sapersi comportare!".
    -  Ti  prego  soltanto  di  non  interrompermi  quando intrattengo gli
    ospiti,   -  disse Vera  -  giacché so benissimo come comportarmi  con
    ciascuno di loro e che cosa bisogna dire a seconda delle persone.
    Anche Berg sorrise.
    -  Ma  non sempre si può: a volte con gli uomini bisogna fare discorsi
    da uomini  -  obiettò.
    Pierre fu ricevuto nel salotto nuovo,  dove non c'era modo di  sedersi
    senza distruggere la simmetria, l'ordine, la pulizia, e perciò era ben
    comprensibile   e   niente   affatto   strano   che   Berg  proponesse
    generosamente di distruggere la simmetria delle poltrone o del  divano
    per  un  ospite  di  tanta  importanza e che,  trovandosi lui stesso a
    questo riguardo in una dolorosa incertezza,  finisse con  il  lasciare
    all'ospite  stesso  la  risoluzione del problema.  Pierre distrusse la
    simmetria avvicinando una sedia,  e Vera e Berg diedero subito  inizio
    al ricevimento, interrompendosi a vicenda nell'intrattenere l'ospite.
    Vera,   avendo   stabilito  che  a  Pierre  fosse  necessario  parlare
    dell'ambasciata francese,  attaccò subito questo argomento;  Berg,  il
    quale  aveva  invece  stabilito  che fosse adatta una conversazione da
    uomini,  interruppe la moglie e passò a parlare della questione  della
    guerra  con  l'Austria  e,  involontariamente,  portò  il  discorso  a
    considerazioni personali sulle proposte che gli erano state  fatte  di
    partecipare  alla campagna d'Austria e sui motivi che l'avevano spinto
    a non accettarle. Quantunque la conversazione risultasse molto slegata
    e quantunque Vera fosse  seccata  per  quell'intrusione  dell'elemento
    maschile, i due coniugi sentivano con piacere che, sebbene vi fosse un
    solo invitato, la serata era iniziata molto bene e somigliava, come si
    somigliano  due  gocce  d'acqua,  a  qualsiasi  altra  serata  con  le
    conversazioni, il tè e le candele accese.
    Poco dopo arrivò Borìs,  vecchio amico dei Berg,  che trattava Vera  e
    Berg  con  una  sfumatura  di superiorità e di protezione.  Dopo Borìs
    entrarono una signora con un colonnello, il generale in persona, poi i
    Rostòv,  e la serata si presentò indiscutibilmente uguale a  tutte  le
    altre  serate.  Berg  e  Vera  non  potevano  trattenere un sorriso di
    soddisfazione al vedere il  loro  salotto  così  pieno  di  movimento,
    all'udire  quel  continuo  chiacchierio,  il  fruscio delle gonne e lo
    strisciare degli inchini. Tutto era come in qualsiasi altro salotto, e
    in particolar modo lo  era  il  generale  che  lodava  l'appartamento,
    battendo sulle spalle di Berg e che,  con paterna padronanza, ordinava
    di preparare il tavolino per una  partita  di  "boston".  Il  generale
    sedette  accanto  al  conte  Iljà  Andréevic'  che,  dopo di lui,  era
    l'ospite più ragguardevole.  I vecchi con i vecchi,  i giovani  con  i
    giovani,  la  padrona  di  casa attorno alla tavola del tè sulla quale
    erano  disposti,  in  un  cestello  d'argento,   gli  stessi  identici
    pasticcini  che  si  sarebbero visti a una serata dei Panin...  Tutto,
    insomma, come in qualunque altra casa ove avesse luogo un ricevimento.


    CAPITOLO 21.

    Pierre,  essendo uno degli ospiti più ragguardevoli,  doveva giocare a
    "boston" con Iljà Andréevic',  con il generale e con il colonnello. Al
    tavolo da gioco toccò a Pierre di sedersi in modo da aver  proprio  di
    fronte  Natascia;  il giovane fu subito colpito dallo strano mutamento
    avvenuto in lei dal giorno del ballo.  Natascia era  taciturna  e  non
    solo  non appariva più bella come lo era il giorno del ballo,  ma,  se
    non avesse avuto un'aria così dolce e  indifferente  a  tutto,  la  si
    sarebbe detta addirittura brutta.
    "Che  cosa  ha?",  pensava  Pierre,  guardandola.  La fanciulla sedeva
    accanto alla sorella davanti  alla  tavola  del  tè  e  rispondeva  di
    malavoglia  e  senza  guardarlo a ciò che diceva Borìs,  seduto al suo
    fianco.  Pierre,  che aveva buttato tutte le  carte  e  che  con  gran
    soddisfazione  del suo compagno aveva fatto cinque mani,  udendo rumor
    di passi e di saluti  di  alcune  persone  che  stavano  entrando  nel
    salotto,  mentre raccoglieva le sue vincite, volse di nuovo lo sguardo
    verso di lei.
    "Che cosa le sarà mai accaduto?", si domandò, sempre più stupito.
    Il principe Andréj, con un'espressione di riguardosa tenerezza, diceva
    qualcosa alla fanciulla che gli stava davanti. Ella,  alzata la testa,
    rossa  in  viso  e  trattenendo  a  fatica  il  respiro affannoso,  lo
    guardava.  La luce ardente di non so quale fuoco interno spentosi  per
    qualche   tempo,   ardeva  nuovamente  in  lei.   Appariva  del  tutto
    trasfigurata.  Da brutta che era,  tornò a diventare quale era apparsa
    al ballo.
    Il  principe  Andréj  si  avvicinò  a  Pierre,  e questi notò sul viso
    dell'amico un espressione nuova e giovanile. Parecchie volte,  durante
    il gioco,  Pierre cambiò posto, ora voltando le spalle a Natascia, ora
    sedendole di nuovo di fronte e durante i  "rubbers"  (39)  continuò  a
    osservare attentamente la fanciulla e l'amico.
    "Qualcosa di molto importante avviene certamente tra di loro", pensava
    Pierre,  e un sentimento lieto e nello stesso tempo amaro lo agitava e
    gli faceva dimenticare il gioco.
    Dopo  sei  "rubbers"  il  generale  si  alzò,  dicendo  che  così  era
    impossibile  giocare e Pierre rimase libero.  Natascia,  Sònja e Borìs
    discorrevano in un angolo.  Vera,  con un fine sorriso  sulle  labbra,
    parlava  con  il  principe Andréj.  Pierre si avvicinò al suo amico e,
    dopo aver domandato se quello che dicevano non fosse  un  segreto,  si
    sedette tra lui e Vera.  Quest'ultima, notato l'interesse del principe
    Andréj verso Natascia,  aveva ritenuto che in una  vera  serata  fosse
    indispensabile  fare  argute  allusioni  ad  argomenti  sentimentali e
    perciò,  approfittando di un momento in cui  il  principe  Andréj  era
    rimasto solo,  aveva iniziato con lui una conversazione sul sentimento
    in generale e su sua  sorella  in  particolare.  Con  un  ospite  così
    intelligente,   quale  ella  giudicava  il  principe  Andréj,  trovava
    necessario mettere in azione tutta la sua arte diplomatica.
    Quando Pierre si avvicinò a loro,  notò che Vera era trascinata  dalle
    sue  parole  e che il principe Andréj,  il che gli accadeva raramente,
    appariva turbato.
    - Cosa ne pensate?   -   chiedeva  Vera  con  il  suo  consueto,  fine
    sorriso.    -    Voi,  principe,  che  siete  tanto  perspicace  e che
    comprendete così facilmente il carattere delle persone,  cosa  pensate
    di Natascia?  Credete che possa essere costante nei suoi affetti?  Che
    possa,  come altre donne,   -  (Vera pensava a se stessa)  -  amare un
    uomo per sempre e restargli per sempre fedele? E' questo, a parer mio,
    il vero amore. Che ne dite, principe?
    -  Conosco  troppo  poco vostra sorella  -  rispose il principe Andréj
    con un sorriso ironico,  sotto  il  quale  cercava  di  nascondere  il
    proprio  turbamento    -    per risolvere una questione così delicata;
    inoltre ho notato che,  quanto meno  una  donna  piace,  tanto  più  è
    costante    -    aggiunse,  e  volse  uno sguardo a Pierre che in quel
    momento si stava avvicinando.
    - Sì,  questo è vero,  principe;  al nostro tempo,   -  proseguì Vera,
    accennando  al  proprio tempo come in genere amano farlo le persone di
    intelligenza limitata,  le quali credono di aver  trovato  e  valutato
    tutte  le  caratteristiche  della  loro  epoca  e sono persuase che le
    qualità degli uomini mutino con i tempi    -    al  tempo  nostro  una
    ragazza gode di tanta libertà che "le plaisir d'être courtisée" spesso
    soffoca in lei il sentimento vero.  "Et Nathalie,  il faut l'avouer, y
    est très sensible"  [40.    Il  piacere  di  essere  corteggiata...  E
    Natascia,  devo  confessarlo,  a  questo è molto sensibile]  -  Questa
    nuova allusione a Natascia fece di nuovo aggrottare le sopracciglia al
    principe Andréj;  egli fece per  alzarsi,  ma  Vera  continuò  con  un
    sorriso ancora più fine:
    -  Credo che nessuna ragazza sia mai stata corteggiata quanto lei,   -
    disse Vera  -  ma sinora nessuno le  è  mai  piaciuto  veramente.  Voi
    sapete,  conte,   -  proseguì rivolta a Pierre  -  che anche il nostro
    simpatico cugino Borìs che era,  sia detto "entre nous"...  molto,  ma
    molto  "dans  le  pays  du  tendre..." [41.  Fra noi...  nel paese del
    tenero...]  -  concluse alludendo a una  carta  dell'amore  allora  in
    voga.
    Il principe Andréj taceva, cupo e accigliato.
    - Voi siete amico di Borìs, nevvero, principe?  -  gli chiese Vera.
    - Sì, lo conosco...
    - Vi avrà certo parlato del suo amore d'infanzia per Natascia...
    -  Ah,  ci fu un amore d'infanzia?   -  chiese a un tratto il principe
    Andréj, arrossendo.
    - Sì,  "vous savez,  entre  cousin  et  cousine  cette  intimité  mène
    quelquefois à l'amour: le cousinage est un dangereux voisinage. N'est-
    ce   pas?"  [42.   Sapete,   tra  cugini  l'intimità  sfocia  talvolta
    nell'amore; cugini pericolosi vicini... Non è vero?].
    - Senza dubbio  -  rispose il principe  Andréj  e  a  un  tratto,  con
    un'animazione  del  tutto innaturale,  cominciò a scherzare con Pierre
    sul suo modo di comportarsi con le sue cinquantenni cugine  di  Mosca;
    poi,  nel  bel  mezzo  del  suo  discorso  scherzoso si alzò e,  preso
    sottobraccio l'amico, lo condusse in disparte.
    - Che c'è?   -  gli domandò Pierre,  che aveva  osservato  stupito  la
    strana   vivacità   dell'amico   e   notato  lo  sguardo  che  questi,
    nell'alzarsi, aveva rivolto a Natascia.
    - Ho bisogno...  ho bisogno di parlarti  -    gli  disse  il  principe
    Andréj.    -  Tu conosci i nostri guanti da donna  -  (alludeva a quei
    guanti massonici che si davano a  ogni  nuovo  confratello  perché  li
    offrisse  alla  donna  amata).    -  Io...  ma no...  ne parleremo più
    tardi...   -  E con uno strano scintillio negli  occhi  e  una  strana
    inquietudine  nei  gesti,  il  principe si avvicinò a Natascia e le si
    sedette accanto. Pierre notò che l'amico le chiedeva qualcosa e che la
    fanciulla gli rispondeva, arrossendo.
    Ma in quel momento Berg si  fece  presso  a  Pierre  e  lo  pregò  con
    insistenza  di prendere parte alla discussione sorta tra il generale e
    il colonnello, relativamente agli avvenimenti spagnuoli.
    Berg era soddisfatto e felice.  Un sorriso di gioia non abbandonava il
    suo volto.  La serata era riuscita a meraviglia e in tutto e per tutto
    simile alle altre cui aveva partecipato.  Tutto,  tutto uguale.  Erano
    uguali le conversazioni delicate delle signore, le partite alle carte,
    il  generale  che  alzava  la  voce  durante il gioco,  il samovàr e i
    pasticcini; mancava però una cosa sola, una cosa che egli aveva sempre
    visto nelle serate e che desiderava imitare: mancava la  conversazione
    ad  alta  voce  tra  gli uomini,  una discussione su qualche argomento
    importante e intellettualmente impegnato.  Il generale  aveva  avviato
    quella discussione, e Berg trascinò Pierre a prendervi parte.


    CAPITOLO 22.

    Il giorno dopo il principe Andréj, invitato dal conte Iljà Andréevic',
    andò a pranzo dai Rostòv, con i quali trascorse l'intera giornata.
    In  casa tutti sapevano per chi venisse il principe,  il quale,  senza
    cercare  di  nasconderlo,  rimase  continuamente  con  Natascia.   Non
    soltanto  nell'animo  della  fanciulla,   sgomenta  eppure  felice  ed
    entusiasta,  ma in tutta la casa regnava  un  vago  sbigottimento  per
    qualcosa  di  importante  che stava per accadere.  La contessa con gli
    occhi tristi, pensosi e seri guardava il principe Andréj mentre questi
    parlava con Natascia,  e timidamente e  con  affettazione  avviava  un
    qualsiasi  insignificante  discorso  non  appena  egli  si  volgeva  a
    guardarla.  Sònja temeva di staccarsi da Natascia e nello stesso tempo
    di  infastidire lei e il principe restando insieme con loro.  Natascia
    impallidiva per l'ansia dell'attesa quando le accadeva di restare  per
    un momento a quattr'occhi con il principe,  il quale la stupiva per la
    sua timidezza.  Ella sentiva che egli aveva qualcosa da dirle,  ma che
    non sapeva decidersi.
    Quando,  la sera,  il principe Andréj se ne fu andato,  la contessa si
    avvicinò a Natascia e le domandò sottovoce:
    - Ebbene?
    - Mamma, in nome di Dio, non domandatemi nulla per ora. E' una cosa di
    cui non bisogna parlare  -  rispose Natascia.
    Ma ciononostante la fanciulla,  quella sera un  po'  commossa  un  po'
    sbigottita,  rimase  a  lungo  coricata  nel letto della madre con gli
    occhi spalancati. Ora le raccontava come egli l'aveva lodata, ora come
    le aveva parlato del progetto di fare un viaggio all'estero,  ora come
    le  aveva  chiesto dove avrebbe trascorso quell'anno l'estate e infine
    come l'aveva interrogata su Borìs.
    - Ma una cosa simile...  una cosa simile...  non  l'ho  mai  provata!-
    diceva.  -  Ho paura, ho tanta paura quando mi trovo sola con lui. Che
    significa?  Significa  che  si  tratta di una cosa seria,  sì?  Mamma,
    dormite?
    - No, anima mia, ho paura anch'io  -  rispondeva la madre.  -  Ma ora,
    va'!
    - E' inutile,  tanto non  dormirò.  Che  assurdità  dormire!  Mammina,
    mammina,  una  cosa  simile  non  mi  è  mai accaduta!   -  riprese la
    fanciulla stupita e sgomenta di fronte a quel sentimento  che  sentiva
    dentro di sé e di cui era consapevole.  -  Lo potevamo mai pensare?
    Le  pareva  di essere innamorata del principe Andréj da quando l'aveva
    visto per la prima volta a Otràdnoe.  Ed era come sbigottita da quella
    strana,  inattesa  fortuna  di aver di nuovo incontrato proprio l'uomo
    che aveva scelto allora (era fermamente convinta di questo) e al quale
    non le pareva di riuscire indifferente. "E, come a farlo apposta, egli
    si trova a Pietroburgo ora  che  ci  siamo  anche  noi...  e  dovevamo
    proprio   incontrarci  a  quel  ballo!   Tutto  ciò  è  destino...   è
    evidentemente voluto dal destino...  Del resto già allora,  quando  lo
    vidi per la prima volta provai un non so che di particolare".
    - E che cos'altro ti ha detto? Dimmi quei versi...  -  chiese la madre
    pensierosa,  interrogandola  sui  versi  che  il principe Andréj aveva
    scritto sull'album di Natascia.
    - Mamma, non è una vergogna che sia vedovo?
    - Smettila,  Natascia.  Prega il buon Dio.  "Les mariages se font dans
    les cieux" [43. I matrimoni si decidono in cielo].
    - Mamma,  cara,  come vi voglio bene,  come tutto è bello!  -  esclamò
    Natascia, piangendo di gioia e di commozione e abbracciando la madre.
    Frattanto il principe Andréj era in casa di Pierre,  al quale  parlava
    del suo amore per Natascia e della sua ferma intenzione di sposarla.

    Quel  giorno,  in  casa della contessa Elen Vassìlevna si svolgeva uno
    dei consueti ricevimenti. Tra gli ospiti erano presenti l'ambasciatore
    di  Francia,   un  principe  del  sangue  che  da  tempo   frequentava
    assiduamente la casa della contessa,  molte dame e numerosi, brillanti
    cavalieri. Pierre era disceso, aveva fatto un giro per le sale e aveva
    stupito gli invitati per l'espressione cupa e triste del viso.
    Sin dalla sera del ballo,  Pierre si sentiva minacciato da  una  delle
    sue crisi di ipocondria contro la quale, con sforzi disperati, cercava
    di  combattere.  Proprio da quando quel principe era diventato assiduo
    di sua moglie,  egli  aveva  inaspettatamente  ricevuto  la  nomina  a
    ciambellano  e  da  allora  aveva  cominciato  a  provare  un senso di
    imbarazzo e di vergogna nel trovarsi in mezzo alla gente e sempre  più
    spesso  gli tornavano alla mente le idee nere di un tempo sulla vanità
    di tutto ciò che è umano. Il sentimento,  sorto in quel periodo tra la
    sua protetta Natascia e il principe Andréj, aveva accresciuto, proprio
    per  il  contrasto  tra la sua condizione e quella dell'amico,  la sua
    tristezza.  Egli cercava tuttavia di non pensare più né a sua  moglie,
    né  a  Natascia,  né  al  principe  Andréj.  Di nuovo tutto gli pareva
    meschino in confronto all'eternità,  di nuovo  gli  si  affacciava  la
    domanda:  "A  che scopo?".  E per giorni e notti intere si imponeva di
    lavorare alle opere massoniche,  sperando  di  allontanare  da  sé  lo
    spirito  maligno.   Pierre,  uscito  dalle  stanze  della  contessa  a
    mezzanotte, era salito nel suo appartamento al piano superiore e, dopo
    avere indossato una logora veste da camera,  si sedette davanti  a  un
    tavolino,  nella  camera  bassa e piena di fumo;  mentre era intento a
    ricopiare certi atti originali scozzesi,  sentì entrare qualcuno.  Era
    il principe Andréj.
    - Ah,  siete voi?  -  chiese Pierre con aria distratta e scontenta.  -
    Come vedete, sto lavorando  -  disse, accennando al suo quaderno,  con
    quell'espressione  con  cui  gli  uomini  infelici guardano il proprio
    lavoro come a un'àncora di salvezza contro le avversità della vita.
    Il principe Andréj,  con un viso raggiante di entusiasmo e di gioia di
    vivere,   si   fermò   davanti   a   Pierre,   e,   senza   accorgersi
    dell'espressione triste dell'amico,  gli sorrise con  l'egoismo  delle
    persone felici.
    - Ebbene, amico mio,  -  gli disse  -  già ieri volevo parlarti, e ora
    sono  venuto  per  farlo.  Non  ho  mai provato nulla di simile.  Sono
    innamorato, mio caro...
    Pierre trasse un profondo sospiro  e  si  abbandonò  pesantemente  sul
    divano accanto a lui.
    - Di Natascia Rostova, vero?  -  domandò.
    - Sì,  sì...  e di chi altri mai?  Non l'avrei mai creduto,  ma questo
    sentimento è più forte di me.  Ieri mi sono tormentato e ho  sofferto,
    ma  per  nulla al mondo vorrei rinunziare a questa sofferenza.  Prima,
    non vivevo. Soltanto ora sento di vivere, ma non posso vivere senza di
    lei. Ma potrà quella fanciulla amarmi? Io sono vecchio, per lei.... Tu
    che ne dici?
    - Io? Io? Che cosa vi dicevo?  -  esclamò Pierre,  alzandosi di scatto
    e  mettendosi  a  camminare  su  e giù per la stanza.   -  L'ho sempre
    pensato. Quella ragazza è un tale tesoro che...  E' una ragazza unica!
    Mio  caro  amico,  ve  ne  prego,  non  cavillate  tanto,  non abbiate
    incertezze.... sposatevi,  sposatevi !  Io sono sicuro che non ci sarà
    uomo più felice di voi.
    - Ma lei?
    - Lei vi ama.
    -  Non  dire  sciocchezze...    -   esclamò il principe,  sorridendo e
    guardando Pierre negli occhi.
    - Vi ama, lo so  -  gridò Pierre quasi con ira.
    - No,  senti...   -  disse il principe Andréj,  trattenendolo  per  un
    braccio.   -  Tu sai in che stato d'animo mi trovo: ho bisogno di dire
    tutto a qualcuno.
    - Suvvia, parlate: sono felice di ascoltarvi  -  rispose Pierre e,  in
    realtà,  la  sua  faccia  era  mutata,  le rughe della fronte si erano
    spianate e con gioia ascoltava le parole del principe  Andréj.  Questi
    pareva un altr'uomo e lo era veramente. Dov'erano il suo tedio, il suo
    disprezzo  per la vita,  le sue disillusioni?  Pierre era l'unico uomo
    dinanzi al quale osava rivelarsi,  e ora gli rivelava tutto quello che
    era chiuso nel cuore. Con facilità e con audacia faceva progetti di un
    lungo  avvenire,  dicendo  come  non  potesse  sacrificare  la propria
    felicità ai capricci di suo  padre,  come  gli  avrebbe  strappato  il
    consenso  a  quelle  nozze  e  lo avrebbe costretto ad amarla;  oppure
    avrebbe anche fatto a meno  del  consenso;  ora  si  stupiva  di  quel
    sentimento  che  si  era  impadronito  del  suo animo come di una cosa
    strana indipendente dalla sua volontà .
    - Non avrei certo creduto a chi mi avesse detto che sarei stato capace
    di amare così  -  continuava il principe Andréj.  -  Il sentimento che
    provo ora è tutt'altra cosa da quello provato una volta.  Per me tutto
    il  mondo  è  diviso in due metà: una è lei e là non c'è che felicità,
    speranza, luce; l'altra metà è tutto il resto, dove lei non c'è e dove
    tutto è triste e buio...
    - Tenebra e buio...  -  ripeté Pierre.  -  Sì, sì, lo capisco.
    - Io non posso non amare  la  luce:  non  è  colpa  mia.  E  mi  sento
    straordinariamente felice.  Mi capisci,  vero? So che condividi la mia
    gioia...
    - Sì,  sì  -  confermò Pierre,  fissando l'amico con  occhi  tristi  e
    commossi.  E  quanto  più  gli appariva luminosa la sorte del principe
    Andréj, tanto più buia gli appariva la propria.


    CAPITOLO 23.

    Per celebrare il matrimonio occorreva il consenso del padre  e  perciò
    il giorno seguente il principe Andréj partì per recarsi da lui.
    Il vecchio accolse la comunicazione del figlio con calma apparente, ma
    con  un  intimo  corruccio.  Egli  non riusciva a capire come qualcuno
    volesse cambiare la sua vita, introdurvi qualche cosa di nuovo, quando
    per lui la vita volgeva ormai al termine. "Me la lascino almeno finire
    come voglio,  e poi padronissimi di  fare  ciò  che  desiderano!",  si
    diceva  il vecchio.  Tuttavia,  con il figlio usò quella diplomazia di
    cui si serviva nei casi  importanti  e  con  tono  di  perfetta  calma
    discusse la cosa.
    Anzitutto  quel matrimonio non era brillante né dal punto di vista del
    parentado, né da quello della ricchezza e della posizione sociale.  In
    secondo luogo, il principe Andréj, non più nella prima giovinezza, era
    di  salute  piuttosto delicata (il principe insisté particolarmente su
    questo  punto),  mentre  la  fanciulla  era  giovanissima.  Infine  il
    principe Andréj aveva un figlio al quale era penoso dare una matrigna.
    -  E per ultimo,- disse il padre,  guardando ironicamente il figlio  -
    ti prego di rimandare la decisione; fa' un viaggio all'estero, cùrati,
    trova, come desideri,  un precettore tedesco per il principe Nikolàj e
    poi, se l'amore, la passione, l'ostinazione saranno ancora così forti,
    spòsala.  Questa  è la mia ultima parola,  ricòrdalo,  l'ultima...   -
    concluse con un tono che denotava chiaramente che nulla avrebbe  fatto
    mutare la sua decisione.
    Il  principe  Andréj capiva molto bene che il padre sperava che i suoi
    sentimenti o quelli della futura fidanzata non  avrebbero  retto  alla
    prova di un anno o che lui stesso,  il vecchio principe, sarebbe morto
    in quel periodo,  e decise di obbedire alla volontà paterna:  fare  la
    domanda di matrimonio e rimandare le nozze all'anno successivo.
    Tre  settimane  dopo  l'ultima  serata  trascorsa  in casa Rostòv,  il
    principe Andréj partì per Pietroburgo.

    Il giorno successivo a quello della confessione  fatta  a  sua  madre,
    Natascia attese Bolkonskij per tutta la giornata, ma egli non venne, e
    non venne l'indomani e neppure il terzo giorno.  Non compariva neppure
    Pierre,  e Natascia,  ignorando che il principe Andréj era partito per
    recarsi dal padre, non riusciva a spiegarsi quell'assenza.
    Così  trascorsero tre settimane.  Natascia non voleva andare in nessun
    posto e, abbattuta e triste,  si aggirava per le stanze come un'ombra.
    Di  sera,  di nascosto da tutti,  piangeva e non andava neppure più da
    sua madre. A ogni momento arrossiva e si irritava. Le pareva che tutti
    fossero al corrente del suo disinganno,  che ridessero  di  lei  o  ne
    avessero compassione.  Aggiunto al suo intenso,  intimo dolore, l'amor
    proprio ferito accresceva la sua sofferenza.
    Un giorno ella entrò dalla contessa: voleva dirle qualcosa  ma,  a  un
    tratto,  scoppiò in lacrime. Era il pianto di un bambino umiliato, che
    ignora il perché di una punizione.
    La contessa cercò di calmare Natascia.  La fanciulla che da  principio
    aveva ascoltato le parole della madre, a un tratto la interruppe:
    - Basta, mamma; io non ci penso e non ci voglio pensare! E così: prima
    è  venuto,  poi  ha  smesso...   -  La voce le tremò,  fu sul punto di
    piangere,  ma si contenne e proseguì con calma:  -  E poi  non  voglio
    assolutamente  sposarmi.  Quell'uomo  mi  fa paura...  Ora sono calma,
    proprio calma...
    Il giorno che seguì questo  colloquio,  Natascia  indossò  un  vecchio
    abito  che  le  era  caro perché le dava una particolare allegria e da
    quel mattino riprese  il  suo  consueto  modo  di  vivere,  che  aveva
    abbandonato dopo la sera del ballo. Dopo aver bevuto il tè, andò nella
    sala  che prediligeva per la sua notevole acustica e cominciò a fare i
    solfeggi. Terminato il primo esercizio,  si sedette in mezzo alla sala
    e  ripeté una frase musicale che le piaceva in modo particolare.  Tese
    gioiosamente l'orecchio al fascino (come se le giungesse inatteso)  di
    cui  quei  suoni,  diffondendosi,  riempivano  la  vasta  sala per poi
    spegnersi lentamente,  e tutto a un tratto si sentì  allegra.  "A  che
    serve pensarci tanto?  Sto bene anche così",  si disse,  e cominciò ad
    andare su e giù per la sala,  camminando sul sonoro piancito di  legno
    non  con  andatura normale,  ma scivolando a ogni passo dal tacco alla
    punta  delle  scarpette  nuove  che  tanto  le  piacevano  e  tendendo
    gioiosamente l'orecchio;  come già al suono della propria voce, a quel
    ritmico battito del tacco,  allo scricchiolio  delle  punte.  Passando
    davanti alla specchiera si guardò.  "Ecco,  sono io!",  pareva dicesse
    l'espressione del suo viso, mentre si osservava. "Ma sì, va benissimo.
    E non ho bisogno di nessuno!".
    Un domestico volle entrare per riordinare qualche cosa nella sala,  ma
    ella non glielo permise e,  rinchiusa la porta dietro di lui, proseguì
    la sua passeggiata.  Quel mattino le aveva riportato lo stato  d'animo
    che  le  era  caro,  costituito  dall'amore  e dall'ammirazione per se
    stessa. "Com'è deliziosa questa Natascia!",  diceva a proposito di sé,
    come  se  ripetesse  le parole di una terza persona di sesso maschile.
    "Ha una bella voce, è giovane e non fa del male a nessuno.  Lasciatela
    soltanto in pace!".  Ma,  per quanto la lasciassero in pace,  essa non
    riusciva ad essere tranquilla,  e se ne accorgeva.  In  anticamera  fu
    aperta la porta di ingresso; qualcuno, nel vestibolo, chiese: "Sono in
    casa?" e si udirono alcuni passi. Natascia si guardava nello specchio,
    ma non si vedeva...  Ascoltava i rumori dell'anticamera. Quando poi si
    vide,  si accorse di essere pallidissima.  Era "lui"!  Ne  era  certa,
    sebbene  avesse sentito a mala pena il suono della sua voce attraverso
    la porta chiusa.
    Bianca in viso e sgomenta, corse in salotto.
    - Mamma,  è venuto Bolkonskij   -  esclamò.   -   Mamma,  è  una  cosa
    terribile, insopportabile! Io non voglio... non voglio più torturarmi!
    Che devo fare?
    La  contessa non fece in tempo a rispondere che già il principe Andréj
    entrava, serio e visibilmente turbato. Non appena scorse Natascia,  il
    suo volto si illuminò.  Baciò la mano alla contessa e alla fanciulla e
    sedette accanto al divano...
    - Da un pezzo non abbiamo avuto il piacere...   -   prese  a  dire  la
    contessa,  ma  il principe Andréj la interruppe,  rispondendo alla sua
    domanda e affrettandosi evidentemente a dire ciò che doveva.
    - Non sono più venuto da voi in questo periodo,  perché sono stato  da
    mio  padre:  avevo  bisogno di parlargli di una cosa molto importante.
    Sono tornato soltanto ieri  notte    -    disse,  dopo  aver  guardato
    Natascia.   -  E ora,  contessa, dovrei parlarvi  -  aggiunse, dopo un
    minuto di silenzio.
    La contessa trasse un profondo sospiro e abbassò gli occhi.
    - A vostra disposizione  -  rispose.
    Natascia sapeva di dover andar via,  ma non poteva muoversi:  qualcosa
    le serrava la gola ed ella guardava fissamente,  in modo scortese,  il
    principe Andréj con gli occhi spalancati.
    "Ora? Subito, subito! No, è impossibile!", pensava.
    Egli la guardò di nuovo,  e quello sguardo  la  convinse  che  non  si
    ingannava. Sì, in quel momento stava per decidersi il suo destino.
    - Va', Natascia, ti farò chiamare  -  le sussurrò la contessa.
    Natascia,  sbigottita,  volse  alla  madre  e  al principe uno sguardo
    implorante e uscì.
    - Sono venuto, contessa, per chiedervi la mano di vostra figlia- disse
    il principe Andréj.
    Il viso della contessa si fece di fiamma, ma ella non rispose subito.
    - La vostra domanda...  -  cominciò poi in tono grave,  mentre egli la
    fissava.    -   La vostra domanda  -  ripeté con un certo imbarazzo  -
    ci riesce gradita e... io,  per conto mio,  l'accolgo e ne sono lieta.
    Anche mio marito... spero... ma tutto dipende da lei...
    -  Glielo  chiederò  io quando avrò avuto il vostro consenso...  Me la
    volete dare?  -  chiese il principe Andréj.
    - Sì  -  rispose la contessa.  Gli tese la  mano  e,  mentre  egli  si
    chinava  a  baciargliela,  ella gli pose le labbra sulla fronte con un
    sentimento misto di tenerezza e di timore.  Desiderava amarlo come  un
    figlio,  ma  sentiva  che per lei egli era come un estraneo,  e questo
    pensiero le faceva paura.
    - Sono certa che mio marito acconsentirà,   -  disse la  contessa-  ma
    vostro padre?
    - Mio padre,  al quale ho comunicato le mie intenzioni,  ha posto come
    condizione assoluta al suo consenso che il matrimonio non abbia  luogo
    se non tra un anno.  Ecco quanto volevo dirvi  -  concluse il principe
    Andréj.
    - E' vero che Natascia è ancora tanto giovane,  ma una dilazione  così
    lunga...
    -  E'  impossibile  fare  diversamente  -  rispose il principe Andréj,
    sospirando.
    - Ora ve la mando  -  disse la contessa, e uscì dalla stanza.
    - Signore,  abbi pietà di noi  -  ripeteva mentre cercava  la  figlia.
    Sònja le disse che Natascia era nella sua camera.  La trovò seduta sul
    letto, pallida, con gli occhi aridi;  si faceva rapidi segni di croce,
    mentre, fissando le immagini sacre, mormorava qualche cosa. Alla vista
    della madre, balzò in piedi e si precipitò verso di lei.
    - Che c'è, mamma, che c'è?
    -  Va',  va',  da  lui.  Egli  ha  chiesto la tua mano  -  le disse la
    contessa in tono che a Natascia parve  freddo.    -    Va'...  va'...-
    ripeté  la madre con tristezza e con accento di rimprovero,  guardando
    la figlia che si allontanava correndo. Poi trasse un profondo sospiro.
    Natascia non ricordò mai come fosse entrata  nel  salotto.  Aperta  la
    porta  e veduto il principe,  si fermò.  "E' possibile",  pensò,  "che
    questo uomo estraneo sia diventato "tutto"  per  me?",  domandò  a  se
    stessa.  "Sì,  tutto! Lui solo, ormai, mi è più caro di qualsiasi cosa
    al mondo!". Il principe Andréj le si avvicinò con gli occhi bassi.
    - Vi ho amata sin dal  primo  momento  in  cui  vi  ho  veduta.  Posso
    sperare?
    La  guardò,  e  l'espressione  grave e appassionata del viso di lei lo
    colpì. Quel viso diceva: "Perché chiederlo? Perché dubitare di ciò che
    non è possibile ignorare? Perché parlare,  quando non si può esprimere
    a parole ciò che si sente?".
    Natascia gli si avvicinò e si fermò. Egli le prese una mano la baciò.
    - Mi amate?
    - Sì, sì!  -  rispose quasi con stizza Natascia; sospirò profondamente
    una volta, due, poi sempre più spesso sino a che scoppiò in pianto.
    - Perché? Che cosa avete?
    - Ah! sono tanto felice...  -  rispose la fanciulla, sorridendo tra le
    lacrime;  si  chinò verso di lui,  esitò un attimo come chiedendosi se
    potesse farlo e lo baciò.
    Il principe Andréj le teneva la mano,  la guardava negli occhi  e  non
    ritrovava più nella propria anima l'amore di prima.  Tutto a un tratto
    era avvenuto dentro di lui un mutamento: scomparso l'incanto poetico e
    misterioso del desiderio,  era rimasta la compassione per la debolezza
    della donna e della bambina, un senso di timore davanti alla dedizione
    e  alla fiducia di lei,  e la coscienza,  penosa e insieme lieta,  del
    dovere che ormai lo legava alla fanciulla per  sempre.  Il  sentimento
    attuale,  quantunque  non fosse più poetico e luminoso come prima,  si
    era fatto più serio e più forte.
    - Vi ha detto "maman" che...  la cosa non potrà avvenire prima  di  un
    anno?    -  domandò il principe Andréj,  continuando a guardarla negli
    occhi.
    "Possibile che io,  la fanciulla-bambina,  come  tutti  mi  chiamano",
    pensava Natascia,  "possibile che io, d'ora innanzi, sia "una moglie",
    l'eguale  di  quest'uomo  estraneo,  caro,  intelligente,   rispettato
    persino  da  mio  padre?  Possibile che sia vero?  Vero che adesso non
    posso più scherzare con la vita,  che adesso sono una persona  grande,
    responsabile delle mie parole e delle mie azioni?  Già, ma che cosa mi
    ha domandato?".
    - No  -  rispose, senza aver capito ciò che egli le aveva chiesto.
    - Perdonatemi,   -  disse il principe Andréj  -   ma  voi  siete  così
    giovane,  e  io ho già tanta esperienza della vita.  Ho paura per voi.
    Voi non mi conoscete.
    Natascia ascoltava attentamente,  cercando di capire il significato di
    quelle parole, ma non vi riusciva.
    -  Per quanto mi sia penosa questa attesa,   -  riprese il principe  -
    che allontana di  un  anno  la  mia  felicità,  voi  in  questo  tempo
    guarderete bene dentro di voi.  Fra un anno vi chiederò se mi vorreste
    dare la felicità;  ma voi siete libera.  La  nostra  promessa  resterà
    segreta e,  se vi persuadeste di non amarmi o di amare un altro...   -
    proseguì il principe Andréj con un sorriso innaturale.
    - Perché mi parlate così?   -  lo interruppe  Natascia.    -    Sapete
    benissimo  che  vi  amo  sin  dal  giorno  in  cui  veniste a Otràdnoe
    continuò, fermamente convinta di dire la verità.
    - In un anno vi conoscerete meglio...
    - Un anno!  -  esclamò a un tratto Natascia,  la quale soltanto allora
    aveva capito che il matrimonio veniva rinviato di un anno.   -  Perché
    un anno,  un lungo anno?   -  Il principe Andréj prese  a  spiegare  i
    motivi di tale rinvio. Ma Natascia non lo ascoltava.
    - Non è possibile fare diversamente?  -  chiese.
    Il  principe  Andréj  non  rispose,  ma  il  suo  viso  diceva che era
    impossibile mutare tale decisione.
    - Che cosa terribile!  No,  è troppo terribile,  troppo!   -   esclamò
    Natascia,  e  di nuovo si mise a singhiozzare.   -  Io morirò se dovrò
    aspettare un anno: non è possibile,  no...  è  troppo  terribile!    -
    Fissò  il  suo  fidanzato  e  scorse sul viso di lui un'espressione di
    stupore e di pietà.
    - No, no... Farò tutto!   -  disse,  trattenendo le lacrime.   -  Sono
    così felice!
    Il  padre  e  la madre entrarono nel salotto e diedero ai fidanzati la
    loro benedizione.
    Da quel giorno il principe Andréj prese a frequentare  come  fidanzato
    la casa dei Rostòv.


    CAPITOLO 24.

    Non  vi  fu  fidanzamento  ufficiale  e  non  si  disse  a nessuno che
    Bolkonskij e Natascia si erano scambiati promessa  di  matrimonio.  Su
    questo  punto il principe Andréj insisté molto.  Diceva che,  dato che
    egli era la causa del ritardo delle nozze,  doveva sopportarne da solo
    il peso.  Diceva che con la parola data egli si era legato per sempre,
    ma che non voleva legare allo stesso  momento  Natascia  e  desiderava
    lasciarle assoluta libertà.  Se essa, dopo sei mesi, avesse sentito di
    non amarlo,  sarebbe stata in pieno diritto di riprendersi la parola e
    di  rifiutargli  la  sua  mano.  E' inutile dire che Natascia e i suoi
    genitori non volevano sentirlo parlare a quel  modo,  ma  il  principe
    Andréj  insisteva.  Si  recava  ogni giorno in casa Rostòv,  ma non si
    comportava con Natascia come un fidanzato: le  dava  del  "voi"  e  si
    limitava a baciarle la mano.  Tra il principe Andréj e Natascia,  dopo
    la domanda di matrimonio,  si stabilirono rapporti  assai  diversi  da
    quelli  di  prima:  rapporti  semplici  e amichevoli.  Pareva che sino
    allora non si fossero conosciuti.  Entrambi amavano ricordare come  si
    considerassero  a  vicenda  quando non erano ancora "niente" l'uno per
    l'altra;  ora si sentivano entrambi due persone completamente diverse:
    allora prive di naturalezza,  adesso semplici e sincere.  In famiglia,
    da principio,  tutti provavano un certo imbarazzo nei rapporti con  il
    principe  Andréj;  egli  appariva  un  uomo  di  un altro ambiente,  e
    Natascia per parecchio tempo dovette darsi da fare per  familiarizzare
    i  suoi  con  il  principe  Andréj,  affermando  con orgoglio che egli
    pareva, sì,  un uomo diverso dagli altri ma che,  in realtà,  era come
    tutti,  che  essa  non  aveva alcun timore di lui e che nessuno doveva
    averne.  Dopo un po' di tempo tutti,  in famiglia,  si  abituarono  al
    principe  e  senza alcuna soggezione ripresero la vita di prima,  alla
    quale anch'egli prendeva  ora  parte.  Sapeva  parlare  con  il  conte
    dell'amministrazione  dei  poderi,  di  vestiti  con la contessa e con
    Natascia,  dell'album e dei lavori  al  telaio  con  Sònja.  Spesso  i
    Rostòv,  discorrendo  tra  di  loro  o  anche in presenza del principe
    Andréj, si meravigliavano di come tutto ciò fosse accaduto,  e come di
    tutto  ci  fossero  stati  presagi  evidenti:  l'arrivo del principe a
    Otràdnoe, la loro venuta a Pietroburgo, la somiglianza tra il principe
    Andréj e Natascia, somiglianza che la bambinaia aveva notato sin dalla
    prima visita del principe,  l'alterco nel 1805 tra Andréj e Nikolàj  e
    molti altri segni di quanto in seguito era accaduto.
    In casa regnava quella noia poetica e silenziosa che sempre circonda i
    fidanzati.  Spesso,  riuniti nel salotto, tutti tacevano. Talvolta gli
    altri si alzavano e se ne  andavano  lasciando  sola  la  coppia  che,
    tuttavia,  continuava  a  tacere.  Di rado i fidanzati parlavano della
    loro esistenza futura,  alla quale il principe Andréj aveva  timore  e
    vergogna  di accennare.  Natascia condivideva questo sentimento,  come
    tutti gli altri di lui, che sempre indovinava.  Un giorno ella fece al
    principe alcune domande a proposito del suo figliuoletto.  Il principe
    arrossì,  cosa che ora gli accadeva spesso e che  a  Natascia  piaceva
    molto, e rispose che il piccolo non sarebbe vissuto con loro.
    - Perché?  -  chiese Natascia, stupita.
    - Non posso portarlo via al nonno e poi...
    -   Come  gli  vorrei  bene!     -    esclamò  Natascia,   indovinando
    immediatamente il pensiero di lui.   -  Ma capisco: voi non volete che
    sorga alcun motivo di accusa contro di noi.
    Il  vecchio conte si avvicinava qualche volta al giovane principe,  lo
    baciava e gli chiedeva  consigli  sull'educazione  di  Pétja  o  sulla
    carriera  di  Nikolàj.  La  vecchia  contessa sospirava,  guardandoli.
    Sònja,  timorosa di essere di troppo,  cercava sempre qualche pretesto
    per lasciare soli i fidanzati, mentre essi non ne sentivano affatto il
    bisogno.  Quando  il  principe  Andréj parlava (egli sapeva raccontare
    molto bene),  Natascia lo ascoltava con orgoglio;  quando parlava lei,
    notava   con   timore   e  insieme  con  gioia  che  egli  la  fissava
    attentamente,  come scrutandola.  E allora,  perplessa,  si domandava:
    "Che cosa cerca in me?  Che cosa vuole scoprire con il suo sguardo?  E
    se in me non ci fosse nulla di ciò che il suo sguardo cerca?". Qualche
    volta  le  accadeva  di  trovarsi  in  uno  di  quegli  stati  d'animo
    pazzamente  gioiosi  che le erano propri,  e allora amava molto sentir
    ridere il principe e guardare come egli rideva.  Egli rideva di  rado,
    ma, quando ciò accadeva si abbandonava tutto al suo riso e ogni volta,
    dopo quelle risate, Natascia si sentiva più vicina a lui. La fanciulla
    sarebbe  stata  completamente  felice  se  il  pensiero della prossima
    separazione, ormai vicina, non l'avesse atterrita.
    Alla vigilia della sua partenza da  Pietroburgo,  il  principe  Andréj
    condusse  con  sé  Pierre  il quale,  dalla sera del ballo non era più
    stato dai Rostòv. Pierre sembrava smarrito e confuso.  Conversò con la
    contessa, mentre Natascia e Sònja andarono a sedersi al tavolino degli
    scacchi,  invitando  così il principe Andréj ad avvicinarsi,  cosa che
    egli fece subito.
    - Conoscete Bezuchov già da parecchio tempo, non è vero?  domandò.   -
    Vi piace?
    - Sì, è molto simpatico, ma tanto buffo!
    E, come sempre quando parlava di Pierre, Natascia si mise a raccontare
    degli  aneddoti sulla sua distrazione,  parecchi dei quali,  tuttavia,
    erano inventati.
    - Sappiate che gli ho confidato il nostro  segreto    -    disse  alla
    fanciulla il principe Andréj.   -  Lo conosco sin dall'infanzia: ha un
    cuore d'oro,  perciò vi prego di una cosa,  Natascia  -   disse  a  un
    tratto  assumendo un'aria seria.   -  Io parto e sa Iddio che cosa può
    accadere. Voi potreste cessare di am... Sì, lo so che non devo parlare
    di questo... Ma qualsiasi cosa possa accadere,  quando io non sarò più
    qui...
    - Che cosa potrebbe accadermi?
    -  Qualsiasi  disgrazia possa accadere,   -  ripeté il principe  -  vi
    prego,  "mademoiselle"  Sophie,  di  rivolgervi  soltanto  a  lui  per
    consiglio e per aiuto.  E' l'uomo più distratto e più buffo del mondo,
    ma ha un cuore d'oro.
    Né il padre,  né la madre,  né Sònja,  né lo  stesso  principe  Andréj
    avrebbero   potuto   prevedere  l'effetto  che  ebbe  su  Natascia  la
    lontananza del fidanzato. Rossa e agitata, con gli occhi asciutti,  si
    aggirava  tutto  il  giorno  per  la casa,  occupandosi delle cose più
    insignificanti,  come se non capisse che cosa le  stava  dinanzi.  Non
    pianse  neppure  nel  momento  in  cui egli,  salutandola per l'ultima
    volta, le baciò la mano.
    - Non partite!   -  seppe dire soltanto,  ma  con  una  voce  tale  da
    indurlo  a  pensare  se in realtà non dovesse rimanere,  e che da quel
    momento gli rimase a lungo impressa nella memoria.  Non pianse neppure
    quando  egli  fu  partito,  ma parecchi giorni rimase chiusa in camera
    sua,  senza  piangere,  senza  interessarsi  di  nulla  e  limitandosi
    soltanto a dire di tanto in tanto:
    - Mio Dio, perché è partito?
    Ma due settimane dopo la partenza di lui, con molta sorpresa di quelli
    che le stavano attorno,  si riscosse dalla sua malattia morale e tornò
    qual era stata prima,  ma soltanto con una diversa fisionomia  morale,
    così come i fanciulli si alzano dal letto con un altro viso,  dopo una
    lunga malattia.


    CAPITOLO 25.

    Durante quell'ultimo anno, dopo la partenza del figlio, la salute e il
    carattere del principe Nikolàj Andréevic' Bolkonskij  si  erano  assai
    indeboliti.  Egli era diventato ancora più irritabile di prima e tutti
    i  suoi  sfoghi  di  collera  senza  motivo   si   riversavano   sulla
    principessina Màrija.  Pareva che egli cercasse con cura tutti i punti
    più sensibili e dolenti di lei per tormentarla nel modo  più  crudele.
    La  principessina Màrija aveva due grandi passioni e perciò due gioie:
    il nipotino Nikòluska e la religione,  queste  due  passioni  erano  i
    prediletti  argomenti  del  principe  per  le  sue  invettive e le sue
    canzonature.  Di qualsiasi  cosa  si  parlasse,  immancabilmente  egli
    riusciva  a  portare  il  discorso  sulle  superstizioni delle vecchie
    zitelle o sulle moine con le quali si viziavano i bambini.
    "Tu vorresti fare di lui,  di Nikòluska,  una vecchia zitella come te,
    ma  hai torto: il principe Andréj ha bisogno di un figlio e non di una
    zitelluccia",  le  diceva.   Oppure,   rivolgendosi  a  "mademoiselle"
    Bourienne,  le  chiedeva  che  cosa  pensasse dei nostri "pop" e delle
    nostre icone e ci scherzava sopra...
    Di continuo offendeva  crudelmente  la  principessina  Màrija,  ma  la
    figlia lo perdonava senza sforzo. Poteva mai suo padre essere in torto
    verso di lei? Poteva egli che, nonostante tutto  -  e lei lo sapeva  -
    le voleva molto bene,  essere ingiusto? E poi, cos'era la giustizia? A
    questa superba parola, giustizia,  la principessina Màrija non pensava
    mai. Tutte le complesse leggi degli uomini si riducevano per lei a una
    sola,  chiarissima:  la  legge  dell'amore  e del sacrificio dataci da
    Colui che, pur essendo Dio,  soffrì con amore per l'umanità.  Che cosa
    poteva  importare  a  lei della giustizia o della iniquità degli altri
    uomini? A lei bastava soffrire e amare, e questo appunto faceva.
    Durante  l'inverno  giunse  a  Lissia-Gori  il  principe  Andréj.  Era
    allegro,  buono,  affettuoso  come la principessina Màrija non l'aveva
    visto da molto tempo.  Ella intuì che qualcosa doveva essere  accaduto
    al  fratello  il  quale,  però,  non le parlò del suo amore.  Prima di
    partire,  ebbe un lungo colloquio con il  padre,  e  la  principessina
    Màrija  notò,  prima  che il fratello andasse via,  che padre e figlio
    erano scontenti l'uno dell'altro.
    Poco dopo la partenza del fratello, la principessina Màrija scrisse da
    Lissia-Gori a Pietroburgo,  alla sua  amica  Julie  Karàgina,  che  la
    principessina  sognava  (come  sempre sognano le fanciulle) di dare in
    moglie a suo fratello Andréj,  e che in quel tempo era in lutto per la
    morte di un fratello, caduto in Turchia.
    "Mia cara,  dolce amica Julie, si vede che il dolore è la nostra sorte
    comune;   la  vostra  perdita  è  così  terribile  che  io  non  posso
    spiegarmela se non come un segno della grazia di Dio che vuole mettere
    alla prova,  poiché vi ama, voi e vostra madre. Ah, mia cara amica, la
    religione,  soltanto la religione,  ci può,  non  dico  consolare,  ma
    salvare  dalla  disperazione;  essa  sola  ci  può spiegare quello che
    all'uomo,  senza il suo aiuto,  riesce  incomprensibile:  perché,  per
    quale scopo,  persone buone,  di animo nobile, che sanno trovare nella
    vita la felicità, che non solo non hanno mai fatto del male a nessuno,
    ma sono anzi indispensabili alla felicità degli altri,  siano chiamate
    a Dio mentre altre cattive,  inutili,  nocive o tali da essere un peso
    per sé e per il prossimo,  restino in vita.  La prima morte,  a cui ho
    assistito,  e  che  non dimenticherò mai più,  la morte della mia cara
    cognata, ha lasciato in me tale impressione. Proprio come voi chiedete
    al destino perché doveva morire il vostro ottimo fratello,  così io ho
    domandato perché sia morta quell'angelica Liza, la quale, non solo non
    aveva mai fatto nulla di male ad alcuno,  ma non aveva mai nutrito nel
    suo cuore sentimenti che non fossero di bontà. Ebbene, amica mia, sono
    trascorsi da  quel  giorno  cinque  anni  e  io,  con  la  mia  povera
    intelligenza,  incomincio già a capire perché sia dovuta morire e come
    quella morte sia stata  soltanto  un  segno  dell'infinita  bontà  del
    Creatore,   i   cui  disegni,   che  noi  per  la  maggior  parte  non
    comprendiamo,  altro non sono se non manifestazioni del  Suo  infinito
    amore  verso  le proprie creature.  Io penso spesso che ella era forse
    troppo angelicamente innocente per avere la forza di adempiere ai suoi
    doveri di madre.  Era impeccabile come giovane moglie,  non so  se  lo
    sarebbe stata altrettanto come madre.  E ora non solamente ha lasciato
    a noi e in particolar modo al principe Andréj il più puro ricordo e il
    più dolce rimpianto,  ma lassù avrà avuto quel posto che  io  non  oso
    sperare  per  me.  Ma,  per non parlare di lei soltanto,  quella morte
    prematura e tremenda ha esercitato su me e  su  mio  fratello  il  più
    benefico  influsso.  Allora,  al  momento della perdita,  non potevano
    venirmi questi pensieri che avrei  scacciato  con  orrore,  ma  adesso
    tutto  mi  è  chiaro  e  indubbio.  Vi scrivo queste cose,  amica mia,
    soltanto per convincervi della verità del Vangelo, che costituisce per
    me una norma  di  vita:  non  cade  neppure  un  capello  dalla  testa
    dell'uomo  senza la volontà di Dio.  E poiché la Sua volontà è guidata
    soltanto da un immenso amore verso di noi,  tutto ciò  che  ci  accade
    avviene sempre per il nostro bene.
    "Voi  mi  domandate  se passeremo a Mosca il prossimo inverno.  Non lo
    credo e non lo desidero,  nonostante la grande gioia che proverei  nel
    rivedervi. Vi stupirete se vi dico che non torneremo a Mosca per causa
    del Buonaparte?  Ed ecco perché: la salute di mio padre va peggiorando
    a vista d'occhio;  egli non può sopportare di essere contraddetto,  si
    irrita  con  molta  facilità e la sua irritabilità,  voi lo sapete,  è
    suscitata  soprattutto  dalle  questioni  politiche.   Egli  non   può
    ammettere  che  Napoleone  tratti  da  pari a pari con tutti i sovrani
    d'Europa e in special modo con  il  nostro  imperatore,  nipote  della
    grande  Caterina!  Sapete  già  che io sono assolutamente indifferente
    alle questioni politiche,  ma dalle parole di mio  padre  e  dai  suoi
    discorsi  con Michaìl Ivànovic' sono al corrente di ciò che accade nel
    mondo e in special modo degli onori accordati al Buonaparte,  il quale
    soltanto  a  Lissia-Gori,  su  tutto il globo terrestre,  pare non sia
    ancora riconosciuto come un grand'uomo né tanto meno  come  imperatore
    dei  Francesi.  Tutto questo mio padre non lo può tollerare e pertanto
    mi pare che,  innanzi tutto,  a causa delle sue vedute  politiche,  ma
    anche in previsione delle discussioni incresciose che sorgerebbero per
    la  sua  abitudine  di  esprimerle con franchezza con chiunque,  parli
    malvolentieri di un viaggio a Mosca.  I vantaggi  che  la  sua  salute
    potrebbe  trarre  dalle  cure  sarebbero  annullati dalle discussioni,
    inevitabili,  sul Buonaparte.  In ogni caso,  la decisione verrà presa
    tra non molto.  La nostra vita domestica procede come al solito, se si
    eccettua la presenza tra noi di mio fratello Andréj. Egli, come già vi
    ho detto,  è molto mutato in questi ultimi tempi.  Dopo il gran dolore
    provato,  soltanto  quest'anno si è ripreso moralmente ed è ridivenuto
    quale lo conoscevo da bambino: buono,  affettuoso,  con un cuore d'oro
    impareggiabile.  A  quanto  pare,  ha capito che per lui la vita non è
    finita.   Ma  il  mutamento  morale  è  accompagnato  da  un  notevole
    indebolimento fisico.  Si è fatto più magro ed è più nervoso di prima.
    Ho paura per lui e sono contenta  che  abbia  deciso  di  fare  questo
    viaggio  all'estero,   che  i  dottori  gli  avevano  da  molto  tempo
    consigliato.  Spero che si ristabilirà.  Mi scrivete che a Pietroburgo
    si  parla di lui come di uno dei più attivi,  più colti e intelligenti
    giovani della città.  Perdonate il  mio  orgoglio  di  sorella  ma  in
    proposito  non  ho  mai avuto dubbi.  Non è possibile dire quanto bene
    egli abbia fatto qui a tutti,  a cominciare dai suoi contadini sino ai
    nobili.  A  Pietroburgo  ha  trovato  soltanto  ciò  che meritava.  Mi
    meraviglia invece del modo con cui le dicerie giungono da  Pietroburgo
    a  Mosca  e  soprattutto  così  infondate  come  quella  alla quale mi
    accennate relativa al suo prossimo matrimonio con la giovane  Rostova.
    Non credo che Andréj si risposi più e,  tanto meno, che si proponga di
    sposare quella ragazza.  E vi dico il  motivo:  prima  di  tutto  che,
    sebbene  parli  assai di rado della moglie morta,  il dolore di quella
    perdita è ancora troppo profondamente radicato nel suo cuore perché si
    decida a sostituirla e a dare una matrigna al nostro  piccolo  angelo;
    in  secondo  luogo  perché,  a  quanto  ne  so io,  quella ragazza non
    appartiene al genere dl donne che possano piacere al principe  Andréj.
    Non credo che mio fratello l'abbia scelta per moglie e, a voler essere
    sincera,  non lo desidero. Ma ho chiacchierato già troppo: ho riempito
    un secondo foglio. Addio, mia cara amica,  che Iddio vi tenga sotto la
    Sua santa e potente protezione. La mia amica "mademoiselle" Bourienne,
    vi manda un bacio
    Marie".


    CAPITOLO 26.

    Verso  la  metà  dell'estate,  la principessina Màrija ricevette dalla
    Svizzera un'inattesa lettera  del  fratello,  con  la  quale  egli  le
    comunicava  una  strana,  inaspettata  notizia.  Il principe Andréj le
    annunziava il suo fidanzamento  con  Natascia  Rostova.  Da  tutta  la
    lettera  spirava  un  amoroso entusiasmo per la fidanzata e una tenera
    fiduciosa amicizia per la sorella.  Le scriveva di non aver mai  amato
    come  allora  e  di  comprendere  e conoscere la vita soltanto allora;
    pregava la sorella di perdonarlo  se,  durante  la  sua  permanenza  a
    Lissia-Gori,  non le aveva detto nulla della sua decisione, sebbene ne
    avesse parlato con il padre. Non le aveva detto nulla perché era certo
    che ella avrebbe interceduto presso il padre  affinché  desse  il  suo
    consenso  e,  senza  raggiungere  lo  scopo,  lo avrebbe irritato e di
    conseguenza le sarebbe toccato  sopportare  il  peso  del  malcontento
    paterno.   "Del  resto",  egli  scriveva,  "la  cosa  allora  non  era
    definitivamente  decisa  come  adesso.  Nostro  padre,  quando  gliene
    parlai,  mi fissò il termine di un anno ed ecco,  sono ormai trascorsi
    sei mesi e io sono più che mai fermo nel mio proposito.  Se  i  medici
    non  mi  trattenessero  qui  per le cure delle acque,  io sarei già in
    Russia, ma il mio ritorno deve essere prorogato di altri tre mesi.  Tu
    mi conosci e sai quali siano i miei rapporti con nostro padre.  Io non
    ho bisogno di nulla da lui, sono stato e sarò sempre indipendente,  ma
    agire  contro  la  sua volontà,  suscitare la sua ira mentre ormai gli
    resta forse poco tempo da rimanere con  noi,  distruggerebbe  in  gran
    parte la mia felicità. Scriverò ora una lettera anche a lui e prego te
    di  scegliere  il momento opportuno per consegnargliela e di farmi poi
    sapere come egli consideri attualmente la cosa e se io  possa  sperare
    che acconsenta ad abbreviare di tre mesi il termine fissato".
    Dopo   lunghe   esitazioni,   molti   dubbi  e  molte  preghiere,   la
    principessina  Màrija  consegnò  la  lettera  al  padre.   Il   giorno
    successivo, il vecchio principe le disse tranquillamente:
    -  Scrivi  a  tuo  fratello che aspetti che io sia morto...  Non dovrà
    attendere a lungo: presto sarà libero.
    La principessina avrebbe voluto ribattere,  ma  il  padre  non  glielo
    permise e, alzando sempre di più la voce, aggiunse:
    - Sposati,  sposati, caro... La parentela è buona! Gente intelligente,
    eh? Gente ricca, eh? Sì, una buona matrigna per Nikòluska... Scrivigli
    che si sposi anche domani... Lei diventerà la matrigna di Nikòluska, e
    io diventerò il marito della Bourienne! Ah,  ah,  ah!  Così neppur lui
    resterà senza matrigna! Una cosa sola, però: non voglio altre donne in
    casa  mia.  La sposi pure,  ma se ne vada a vivere altrove,  per conto
    suo... E chi sa che non te ne vada anche tu a vivere con lui,  eh?   -
    seguitò,  rivolgendosi  alla  principessina  Màrija.   -  Va' con Dio,
    buona fortuna, buona fortuna!
    Dopo quella sfuriata il principe non parlò più della faccenda,  ma  la
    collera  repressa  per  la debolezza d'animo del figlio si manifestava
    nei suoi rapporti con la principessina Màrija.  Agli antichi  pretesti
    di  canzonatura ne aggiunse uno nuovo: il discorso sulla matrigna e le
    cortesie a "mademoiselle" Bourienne.
    - E perché non dovrei sposarla?   -  diceva alla figlia.   -   Sarebbe
    una bella principessa!
    E  negli  ultimi  tempi,  con perplessità e stupore,  la principessina
    Màrija notò che  il  padre  cominciava  realmente  a  permettere  alla
    francese una maggiore familiarità.  La principessina Màrija scrisse al
    fratello,  descrivendogli il modo con cui era  stata  accolta  la  sua
    lettera  dal  padre,  ma  nello  stesso  tempo  lo confortò facendogli
    sperare che sarebbe riuscita a fargli accettare quell'idea.
    Nikòluska e  la  sua  educazione,  Andréj  e  la  religione  erano  la
    consolazione e la gioia della principessina Màrija; ma oltre a questo,
    poiché  ogni  creatura  umana  ha bisogno di speranze sue proprie,  in
    fondo all'anima della fanciulla si celavano un sogno  e  una  speranza
    che  costituivano il conforto principale della sua vita.  Quel sogno e
    quella speranza consolatori le venivano dalla sua "gente di Dio",  dai
    pellegrini  che la visitavano di nascosto dal principe.  Quanto più la
    principessina Màrija viveva,  quanto più sperimentava e  osservava  la
    vita, tanto più si stupiva della cecità di coloro che cercano quaggiù,
    sulla terra, il piacere e la felicità, che lavorano, soffrono, lottano
    e  si  fanno  del  male  a  vicenda  per  raggiungere  questa felicità
    impossibile,  immaginaria peccaminosa.  "Il principe Andréj  amava  la
    moglie,  ella è morta;  non gli basta, ed ecco che cerca di trovare la
    felicità con un'altra donna.  Il padre non vuole perché  desidera  per
    lui  un  matrimonio  più  brillante,  più  ricco...  E  tutti lottano,
    soffrono,  tormentano gli altri,  rovinano la loro anima immortale per
    raggiungere un bene effimero.  E non ci basta saperlo,  ma Cristo,  il
    figliuolo di Dio,  è sceso sulla terra per dire che questa nostra vita
    è la vita di un istante,  è una prova...  eppure noi siamo attaccati a
    questa vita, nella quale ci illudiamo di trovare la felicità. Come mai
    nessuno lo ha capito?",  pensava la  principessina  Màrija.  "Nessuno,
    all'infuori  di  questi  disprezzati poverelli di Dio che con il sacco
    sulle spalle,  vengono da  me  passando  per  la  scala  di  servizio,
    terrorizzati al pensiero di capitare sotto gli occhi del principe, non
    già  per il timore di essere maltrattati,  ma per evitare di indurlo a
    peccare.  Lasciare la famiglia,  la patria,  tutte  le  preoccupazioni
    derivanti  dai  beni  terreni  per  non  attaccarsi a nessuno di essi,
    andare raminghi e vestiti di cenci,  sotto un altro nome,  da un luogo
    all'altro, senza far male al prossimo, e pregando per i propri simili,
    sia  per  coloro  che  li scacciano sia per coloro che pietosamente li
    accolgono;  al di sopra di questa verità e di questa vita  non  esiste
    altra verità, non esiste altra vita!"
    C'era,  tra  quelle  pellegrine,  una certa Fedòssjuska,  una piccola,
    tranquilla vecchietta cinquantenne, butterata dal vaiolo, che da oltre
    trent'anni  andava  in  giro   scalza,   portando   il   cilicio.   La
    principessina Màrija le voleva particolarmente bene. Un giorno, mentre
    nella  stanza  quasi buia rischiarata soltanto da una piccola lampada,
    Fedòssjuska raccontava la propria vita,  la  principessina  Màrija  fu
    folgorata  dal pensiero che soltanto Fedòssjuska aveva trovato il vero
    cammino della vita, e si sentì presa dal desiderio di andare anch'ella
    a pellegrinare.  Quando la vecchietta si fu ritirata per  dormire,  la
    principessina Màrija rifletté lungamente e concluse che, per quanto la
    cosa fosse strana,  doveva anch'ella farsi pellegrina.  Confidò la sua
    intenzione soltanto al suo confessore,  il monaco Akimfi,  e il monaco
    la  approvò.  Sotto  il pretesto di un dono da fare ai pellegrini,  la
    principessina Màrija si  preparò  un  abito  completo  da  pellegrina:
    camicia,  calzature di scorza di tiglio,  caffettano, scialletto nero.
    Spesso, avvicinandosi allo stipo che conteneva le sue cose segrete, la
    principessina si fermava dubbiosa,  chiedendosi  se  non  fosse  ormai
    venuto i momento di realizzare il proprio desiderio.
    Spesso,  ascoltando  i pellegrini,  ella si infiammava a quei discorsi
    semplici,  per loro quasi meccanici,  ma densi  per  lei  di  profondo
    significato, tanto che molte volte fu sul punto dl abbandonare tutto e
    di  fuggire  da  casa.  Con  il pensiero già si vedeva in compagnia di
    Fedòssjuska,  coperta da una rozza e povera veste,  con il bordone tra
    le  mani  e la bisaccia,  camminare lungo una strada polverosa,  senza
    invidia,  senza  amore  terreno,  senza  desideri,   da  un  santuario
    all'altro  e  giungere  infine  là  dove non vi sono né tristezze,  né
    sospiri, ma eterna gioia e beatitudine eterna.
    "Arriverò in un luogo,  pregherò e prima ancora di a abituarmi a  quel
    luogo e di amarlo,  me ne andrò altrove, più lontano, sino a quando le
    gambe mi reggeranno;  poi mi stenderò a terra e  morirò  in  un  posto
    qualsiasi  per  giungere  finalmente  a quel porto eterno e tranquillo
    dove  non  esistono  né   tristezze   né   sospiri...",   pensava   la
    principessina Màrija.
    Ma poi,  vedendo suo padre e,  soprattutto,  il piccolo Koko,  sentiva
    venir meno la forza del suo proposito,  piangeva di nascosto e sentiva
    di  essere  una  peccatrice:  amava,  più  di Dio,  suo padre e il suo
    nipotino.



    NOTE.

    N.  1.  Michaìl Michàjlovic' Speranskij (1772-1839),  uomo politico di
    tendenze  liberali;  ebbe  notevole  importanza  durante il periodo di
    riavvicinamento tra Russia e Francia.
    N.  2.  Viktor Pàvlovic' Kociubéj (1768-1834),  uomo  politico  russo.
    Ambasciatore a Costantinopoli,  fu nominato vice cancelliere dallo zar
    Paolo Primo nel 1798.  Amico intimo del futuro zar  Alessandro  Primo,
    diventò, sotto il regno di quest'ultimo, membro del Comitato di salute
    pubblica,  specie  di  consiglio segreto in cui dominarono le tendenze
    liberali.  Si sforzò,  nel  corso  della  sua  attività  politica,  di
    mantenere forme di liberalismo, benché in regime dispotico.
    N. 4. Il soprannome Forza Andreic'.
    N.   7.   Michaìl  Leontevic'  Magnitzkij  (1778-1855),   studioso  di
    letteratura, fu uno dei principali consiglieri di Speranskij. Allorché
    questi cadde in disgrazia, fu esiliato.  In seguito venne richiamato a
    dirigere l'università di Kazàn, ma la sua sistematica opposizione alla
    libertà di stampa e di parola, lo rese tristemente famoso.
    N.  8.  Charles Louis de Secondat,  barone di Montesquieu (1689-1755),
    letterato,  filosofo e pubblicista francese,  fu  uno  dei  precursori
    della  rivoluzione.  Lo  resero famoso "Les lettres persanes",  vivace
    satira contro la licenza dei costumi del tempo.
    N.  11.   Gustav  Andréevic'  Rosenkampf  (1762-1832)  si  occupò  del
    rinnovamento delle istituzioni russe.
    N.  13.  Giustiniano  (482-565),  imperatore romano d'Oriente dal 528,
    successore dello zio materno Giustino (450-527),  dal quale era  stato
    adottato. Cercò di ricostituire la compagine dell'impero; pubblicò nel
    534  il  "Corpus  iuris  civilis" o codice delle leggi romane,  la cui
    compilazione affidò al suo ministro Triboniano.  Al pari di tutti  gli
    imperatori  bizantini,  volle immischiarsi nelle questioni religiose e
    prender parte alle dispute teologiche. Fece erigere la chiesa di Santa
    Sofia. Dante ne celebrò la grandezza nel quinto canto del Paradiso.
    N.  14.  L'Ordine degli Illuminati di Baviera era una società  segreta
    razionalista  avviata  ad  Ingolstadt  (Baviera)  da  Adam  Weishaupt,
    professore di diritto nella locale università,  nel 1776.  Fu  sciolta
    nel  1785  dal governo bavarese,  perché dietro lo scopo dichiarato di
    voler educare gli uomini secondo i principi della ragione e indurli ad
    aiutarsi reciprocamente senza distinzioni di religione  si  celava  la
    volontà di distruggere il cristianesimo;  essa aveva inoltre lo scopo,
    inaccettabile allora,  di promuovere la forma di governo  repubblicana
    anziché monarchica.
    N.  15.  Armand  de  Caulaincourt  (1772-1827),  marchese  di Vicenza,
    generale  e  diplomatico  francese.  Allo  scoppio  della  rivoluzione
    francese,  degradato,  come nobile, dal grado di capitano nel 1793, lo
    riottenne nel 1795;  nel 1801 assolse missioni in Russia e nel 1802 fu
    promosso   generale   e  nominato  aiutante  di  campo  di  Bonaparte.
    Ambasciatore  in  Russia  dal  1807  al  1811,  fu  affascinato  dalla
    personalità  dello  zar  Alessandro  Primo che lo tenne a sua volta in
    grande stima.  Creato duca di Vicenza nel 1808,  senatore  e  ministro
    delle  relazioni  con  l'estero  nel  1813,  rappresentò  Napoleone al
    congresso di Châtillon,  nome dato ai colloqui che  Caulaincourt  ebbe
    con i rappresentanti degli alleati durante la campagna di Francia.  Di
    nuovo ministro nel periodo dei Cento giorni,  scampò all'esilio grazie
    all'intervento  di  Alessandro Primo.  Lasciò "Memorie" pubblicate nel
    1934.
    N. 17. Charles-Joseph principe di Ligne (1735-1814), maresciallo belga
    al  servizio  dell'Austria,   godette  dell'amicizia   dell'imperatore
    Giuseppe  Secondo,  di  cui fu consigliere e che rappresentò presso la
    zarina Caterina Seconda (1782).  Nel  1789,  nel  corso  della  guerra
    contro  i  Turchi,  si  distinse alla presa di Belgrado.  Nello stesso
    anno, per lealtà verso l'imperatore,  rifiutò di mettersi a capo della
    ribellione  dei  Paesi  Bassi.  I  suoi  viaggi  in  diversi  paesi e,
    soprattutto in Francia, la sua vasta cultura, la sua vita avventurosa,
    fecero di lui uno dei più insigni esponenti dello spirito  cosmopolita
    del diciottesimo secolo.  Divenuto maresciallo dell'esercito austriaco
    nel 1808,  visse  da  allora  a  Vienna;  lasciò  parecchie  opere  in
    francese, tra le quali sono particolarmente importanti "Le lettere".
    N. 23. Vangelo di san Giovanni 1, 4 s.
    N. 24. Situata tra i due "colossi" svedese e russo, la Finlandia passò
    volta  a  volta sotto la denominazione dell'uno o dell'altro.  Dopo la
    dominazione svedese iniziata nel 1150,  proprio con  la  campagna  del
    1808-1809  Alessandro  Primo  completò la conquista,  suggeritagli sia
    dall'invito di Napoleone (che vedeva danneggiati  così  gli  interessi
    della  Svezia,  alleata  dell'Inghilterra)  e  sia  dalla necessità di
    distrarre la pressione interna dei possidenti russi,  in agitazione  a
    causa  del  blocco continentale proclamato da Napoleone e sostenuto da
    Alessandro Primo.  La campagna di Finlandia si concluse con la pace di
    Hamina  (1809);  nella  successiva dieta di Porvoo Alessandro prese il
    titolo  di  granduca  di  Finlandia,  ma  s'impegnò  a  rispettare  le
    istituzioni proprie del paese.  Poiché sulla fine del secolo scorso il
    processo di russificazione divenne evidente ed eccessivo,  si avviò un
    movimento   indipendentista,   che  raccolse  i  suoi  frutti  con  la
    dichiarazione di indipendenza del 6 dicembre 1917.
    N. 27. Luigi Cherubini (1760-1842), celebre compositore italiano, nato
    a Firenze e morto a Parigi.  Ci lasciò molte opere  teatrali  e  molta
    musica  sacra,  tra  cui un "Requiem" e "La Messa dell'incoronazione".
    Dal 1821  divenne  direttore  del  Conservatorio  di  Parigi.  Il  suo
    monumento funebre è a Firenze, in Santa Croce.
    N. 28. Cenone della vigilia di Natale o dell'ultimo giorno dell'anno.
    N.   31.  Màrja  Antònovna  Naryskina  (1779-1854),  nata  principessa
    Cetvertinskaja, fu per molto tempo favorita di Alessandro Primo.
    N. 35. Andréj Andréevic' Gervais (1773-1832), diplomatico russo, amico
    e informatore di Speranskij circa  la  politica  estera,  di  cui  era
    allora ministro Rumjanzòv.
    N.  36. Arkadij Alekséevic' Stolypin (1778-1825), senatore e scrittore
    russo.
    N. 37.  Persona eletta o nominata per la direzione degli affari di una
    piccola collettività.  Lo "stàrosta" di un villaggio era una specie di
    sindaco con funzioni amministrative e di polizia.
    N. 39. Giri del gioco.





    Lev N. Tolstòj.
    GUERRA E PACE.


    LIBRO SECONDO.

    PARTE QUARTA.


    CAPITOLO 1.

    Una tradizione biblica ci insegna che la mancanza di  lavoro,  l'ozio,
    era  la  condizione  necessaria alla beatitudine dell'uomo prima della
    sua caduta.  L'amore per l'ozio è rimasto tal  quale  anche  nell'uomo
    caduto, ma la maledizione continua a gravare sugli uomini non soltanto
    per  il  fatto che essi devono guadagnarsi il pane con il sudore della
    fronte, ma perché, date le nostre qualità morali,  non possiamo essere
    felici  rimanendo  in  ozio.  Una voce segreta ci dice che ci dobbiamo
    sentire in colpa quando ci abbandoniamo all'ozio.  Se  l'uomo  potesse
    trovare uno stato nel quale,  pur essendo in ozio,  sentisse di essere
    utile e di compiere il proprio dovere, ritroverebbe almeno in parte la
    beatitudine primordiale.  Ma di tale condizione di ozio obbligatorio e
    incensurabile gode una classe intera: la classe militare. E appunto in
    tale  ozio  obbligatorio  e incensurabile consiste e consisterà sempre
    l'attrattiva principale della carriera militare.
    Nikolàj Rostòv provava in pieno tale beatitudine continuando,  dopo il
    1807,  a prestar servizio nel reggimento di Pàvlograd,  dove comandava
    lo squadrone lasciato da Denissov.
    Rostòv era diventato un bravo giovane, dai modi un po' rudi che i suoi
    conoscenti di Mosca avrebbero trovato piuttosto  "mauvais  genre"  [1.
    maleducato], ma che era amato e stimato dai compagni, dai subalterni e
    dai superiori e che era interamente soddisfatto della propria vita.
    Negli  ultimi  tempi,  nel  1809,  nelle lettere che riceveva da casa,
    trovava sempre più spesso lamentele da parte di sua madre a  proposito
    degli  affari che andavano sempre peggio;  essa gli diceva che era ora
    che tornasse a casa a confortare e a dare un po'  di  tranquillità  ai
    suoi vecchi genitori.
    Leggendo quelle parole, Nikolàj era preso dal timore che lo si volesse
    strappare a quell'ambiente nel quale, libero da tutte le complicazioni
    della  vita,  si sentiva così tranquillo e così sereno.  Prevedeva che
    presto o tardi sarebbe dovuto rientrare nel turbine  della  vita,  tra
    gli  affari  disorganizzati  e  dissestati,  in  mezzo  ai  conti  con
    l'amministratore,  alle discussioni,  agli intrighi,  alle conoscenze,
    all'amore di Sònja e alle promesse che egli le aveva fatto.  Tutto ciò
    era terribilmente difficile e complicato,  cosicché agli scritti della
    madre egli rispondeva con lettere classiche e fredde, che cominciavano
    "Ma  chère  maman"  e  finivano  "votre obéissant fils" [2.  "Mia cara
    mamma...  il vostro figlio obbediente"],  nelle quali non  manifestava
    mai  l'intenzione  di  tornare.  Nel  1810  gli giunse una lettera dei
    genitori  che  gli  annunziavano  il  fidanzamento  di  Natascia   con
    Bolkonskij  e  gli  dicevano che il matrimonio sarebbe stato celebrato
    soltanto l'anno successivo perché il  vecchio  principe  non  dava  il
    consenso.  Quella lettera rattristò e offese Nikolàj.  In primo luogo,
    gli rincresceva che se ne andasse da casa Natascia,  alla quale voleva
    bene  più  che  a  tutti  gli altri membri della famiglia;  in secondo
    luogo, dal suo punto di vista di ussaro, si doleva di non essere stato
    a casa per far capire a quel Bolkonskij che non considerava un  grande
    onore  imparentarsi  con lui e che,  se amava Natascia,  avrebbe anche
    potuto fare a meno del consenso di quel pazzo di  suo  padre.  Per  un
    momento  rimase  in  dubbio  se  richiedere  una  licenza per andare a
    trovare  Natascia,  ma  proprio  in  quel  periodo  sopraggiunsero  le
    manovre, poi pensò a Sònja, agli affari che andavano male e rimandò la
    decisione.  Ma  nella  primavera  ricevette  una lettera di sua madre,
    scritta a insaputa del conte,  e quella lettera lo decise  a  partire.
    Ella  scriveva  che se Nikolàj non fosse tornato e non avesse preso in
    mano  le  redini  degli  affari,  l'intera  proprietà  sarebbe  andata
    all'asta e la famiglia sarebbe caduta in miseria. Il conte era debole,
    aveva  riposto  un'eccessiva fiducia in Mìtenka,  era troppo buono,  e
    tutti lo ingannavano a tal punto che ormai le cose rotolavano di  male
    in peggio.  "Ti supplico,  in nome di Dio, di venire immediatamente se
    non vuoi rendere infelice me e tutta la  tua  famiglia",  scriveva  la
    contessa.
    Quella  lettera scosse profondamente Nikolàj: egli era dotato del buon
    senso dei mediocri, che gli indicò in che modo doveva comportarsi.
    Bisognava assolutamente partire, se non dimettendosi, ottenendo almeno
    una licenza. Perché fosse proprio necessario non lo sapeva,  ma,  dopo
    il  sonnellino  pomeridiano,  ordinò  che gli sellassero il suo grigio
    Marte, uno stallone assai focoso che non usciva da un pezzo e,  giunto
    al suo alloggio,  su quella cavalcatura coperta di schiuma, dichiarò a
    Lavruska (il domestico di Denissov era rimasto con lui) e ai colleghi,
    che la sera erano venuti a trovarlo, che chiedeva una licenza e andava
    a casa.  Per quanto gli fosse difficile e gli sembrasse strano pensare
    di  partire  senza  aver  saputo  dallo  stato  maggiore  (cosa che lo
    interessava in modo particolare) se sarebbe stato promosso capitano  o
    se  avrebbe  avuto  la  croce di Sant'Anna per le ultime manovre;  per
    quanto gli paresse strano pensare  che  sarebbe  partito  senza  avere
    venduto al conte Goluchovskij la "tròjka" (3) roana,  per cui il conte
    polacco mercanteggiava con lui e che egli aveva scommesso di  cedergli
    per duemila rubli;  per quanto gli paresse incomprensibile che potesse
    avere luogo,  senza di lui,  il ballo che gli  ussari  offrivano  alla
    "pana"  (4) Psàzdetkaja per far dispetto agli ulani che ne organizzano
    uno in onore della loro "pana" Borzozòvskaja,  egli si  rendeva  conto
    che  bisognava  uscire da quel mondo sereno e buono per andare là dove
    tutto era assurdo  e  complicato.  Dopo  una  settimana  ricevette  la
    licenza. Gli ussari, e non solo i suoi compagni di reggimento ma anche
    i compagni di brigata, gli offrirono un pranzo che costò loro quindici
    rubli a testa, durante il quale sonavano due orchestre e cantavano due
    cori di soldati.  Rostòv ballò il "trepàk" (5) con il maggiore Bassòv;
    gli ufficiali, ubriachi, sollevarono, fecero dondolare,  lanciarono in
    alto  e  lasciarono ricadere Rostòv,  i soldati del terzo squadrone lo
    sollevarono  ancora  una  volta  sulle  braccia  gridando  "Urrà!"   a
    squarciagola.  Infine  fu fatto salire su una slitta e fu accompagnato
    sino alla prima stazione di posta.
    Sino a metà strada, come sempre accade, da Kremenciùg a Kiev,  tutti i
    pensieri  di  Rostòv  erano  ancora  legati  al  suo  squadrone;   ma,
    oltrepassata la metà del  cammino,  egli  cominciò  a  dimenticare  la
    "tròjka"  di  roani,  il  suo  maresciallo  d'alloggio  Dozovéjko  e a
    chiedersi,  con una certa inquietudine,  che cosa  avrebbe  trovato  a
    Otràdnoe.  Quanto  più  si avvicinava alla meta,  tanto più fortemente
    (come se anche  il  sentimento  obbedisse  alla  legge  di  attrazione
    inversamente  proporzionale al quadrato della distanza) egli pensava a
    casa sua;  all'ultima tappa,  prima di Otràdnoe,  diede al postiglione
    tre rubli di mancia e,  come un ragazzo,  salì di corsa, ansimando, la
    scala d'entrata.
    Dopo l'entusiasmo del primo incontro e dopo  quello  strano  senso  di
    delusione in confronto a ciò che si era aspettato,   -  è sempre tutto
    uguale, perché dunque mi sono tanto affrettato?  -  Nikolàj continuò a
    riabituarsi al suo vecchio mondo di casa.  Suo padre e sua madre erano
    gli stessi, solamente un po' invecchiati; in essi nulla c'era di nuovo
    all'infuori  di una certa inquietudine e talora qualche disaccordo mai
    esistiti prima e che,  come presto Nikolàj venne a sapere,  derivavano
    dalle  cattive  condizioni degli affari.  Sònja,  che aveva già più di
    diciannove anni,  aveva cessato di farsi  più  bella,  non  prometteva
    nulla di più,  ma,  così com'era, poteva bastare. Da quando era giunto
    Nikolàj,  spiravano da  lei  felicità  e  tenerezza,  e  il  costante,
    irremovibile amore di quella fanciulla procurava a Nikolàj un senso di
    gioia. Pétja e Natascia, più di tutti gli altri membri della famiglia,
    stupirono Nikolàj.  Pétja era ormai un ragazzo di tredici anni, bello,
    intelligente,  vivacissimo,  e la sua  voce  di  fanciullo  già  stava
    assumendo  toni  nuovi.  Di  Natascia,  Nikolàj si meravigliò e rise a
    lungo guardandola.
    - Sei diventata un'altra  -  le disse.
    - Come, più brutta?
    - Al contrario, ma con una cert'aria di importanza... una principessa!
    -  le mormorava.
    - Sì, sì, sì!  -  confermava Natascia gioiosamente.
    La fanciulla gli raccontò il suo romanzo con il  principe  Andréj,  la
    visita di lui a Otràdnoe e gli mostrò l'ultima lettera ricevuta.
    - Ebbene,  contento?  -  chiese Natascia al fratello.  -  Ora mi sento
    così felice, così tranquilla...
    - Felicissimo anch'io  -    rispondeva  Nikolàj.    -    E'  un'ottima
    persona. Ma tu, sei davvero molto innamorata?
    - Come dirti?  Io sono stata innamorata di Borìs,  del precettore,  di
    Denissov, ma ora è una cosa diversa. Mi sento tranquilla e serena.  So
    che  non  esiste un uomo migliore di lui e per questo sono così calma,
    così felice. Una sensazione completamente diversa da prima...
    Nikolàj espresse a Natascia il suo malcontento  perché  il  matrimonio
    era  stato  rimandato  di  un  anno;  ma  Natascia assalì il fratello,
    dimostrandogli che  non  era  possibile  fare  diversamente,  che  non
    sarebbe  stato  bello  entrare  a  far parte di una famiglia contro la
    volontà del padre e che era stata lei stessa a volere così.
    - Tu non puoi capire,  non puoi capire  -    diceva.  Nikolàj  tacque,
    accettando il modo di vedere di lei. Spesso, osservando la sorella, il
    giovane  provava  un  senso  di  stupore.  Ella non pareva affatto una
    fidanzata innamorata,  costretta a vivere lontano dal promesso  sposo.
    Era  sempre  la  stessa,  di  umore  calmo,  allegro,  uguale.  E  ciò
    meravigliava Nikolàj,  il quale  non  riusciva  a  vincere  una  certa
    diffidenza verso Bolkonskij e quel fidanzamento.  Egli non credeva che
    la sorte di Natascia fosse già decisa,  tanto più che  non  aveva  mai
    visto  il  principe  Andréj  con la sorella.  Gli sembrava che in quel
    futuro matrimonio ci fosse qualcosa che non andava.
    "Perché questo rinvio?  Perché  non  è  stato  fatto  il  fidanzamento
    ufficiale?",  si chiedeva.  E una volta, parlando della sorella con la
    madre, con suo grande stupore ma insieme con un certo piacere, costatò
    che la contessa in cuor suo considerava quel matrimonio con una  certa
    sfiducia.
    - Ecco,  egli scrive...  -  disse, mostrando al figlio una lettera del
    principe Andréj, con quel malcelato rancore che una madre nutre sempre
    contro la futura felicità coniugale della figlia  scrive che non verrà
    prima di dicembre.  Da  quali  affari  può  essere  trattenuto?  Senza
    dubbio, una malattia. Ha una salute molto fragile. Non parlarne però a
    Natascia...  E  non dar peso al fatto di vederla allegra: essa vive il
    suo ultimo periodo di fanciulla, e io so che cosa prova ogni volta che
    arriva una lettera di lui.  Del resto,  se Dio lo vuole,  andrà  tutto
    bene    -   concludeva la contessa ogni volta che parlava del principe
    Andréj.  -  Si tratta di un'ottima persona.


    CAPITOLO 2.

    Durante il primo periodo dopo il suo arrivo,  Nikolàj  apparve  serio,
    persino  triste.  Lo  tormentava la necessità assoluta di occuparsi di
    quegli stupidi affari amministrativi,  a causa dei quali la  madre  lo
    aveva chiamato.  Per liberarsi al più presto da quel peso,  tre giorni
    dopo il suo ritorno a casa, accigliato e senza rispondere alla domanda
    dove andasse, si diresse verso la casetta abitata da Mìtenka e pretese
    che gli fossero consegnati "i conti di tutto".  Che cosa fossero  quei
    "conti di tutto" Nikolàj ne sapeva anche meno di Mìtenka, spaventato e
    sorpreso.  Il  colloquio  e  il  rendiconto  di Mìtenka non durarono a
    lungo.  Gli  "stàrosta",  quello  elettivo  e  quello  comunale,   che
    aspettavano nell'anticamera della casetta,  dapprima con terrore e poi
    con soddisfazione udirono la voce del  giovane  conte  che  si  levava
    sempre  più  alta,   pronunziando  ingiurie  e  parole  terribili  che
    piovevano una dopo l'altra.
    - Brigante! Ingrato animale! Ti ammazzo come un cane...  Non hai più a
    che  fare  con  un uomo come mio padre...  Hai rubato...   -  e via di
    questo passo.
    Poi i due uomini,  con non minore soddisfazione e spavento,  videro il
    giovane  conte,  rosso  in  viso  e con gli occhi iniettati di sangue,
    trascinare fuori Mìtenka per il bavero e con  molta  abilità,  tra  un
    insulto  e  l'altro,  assestargli  pedate  e  ginocchiate nel deretano
    gridando:
    - Vattene via!  E che qui dentro non resti  neppure  traccia  del  tuo
    odore, farabutto!
    Mìtenka  ruzzolò  a  capo  fitto  giù  per  sei  gradini  e  fuggì nel
    boschetto,  un ben noto rifugio per i criminali di  Otràdnoe.  Mìtenka
    stesso,  tornando  ubriaco  dalla  città  vi si era nascosto parecchie
    volte e numerosi abitanti di Otràdnoe,  che si nascondevano a Mìtenka,
    apprezzavano l'impenetrabilità di quell'asilo.
    La   moglie  e  le  cognate  di  Mìtenka  si  affacciarono  spaventate
    dall'uscio di una stanza dove bolliva un  lucido  samovàr  e  dove  si
    levava l'alto letto dell'amministratore,  su cui era stesa una coperta
    trapunta, composta da minuti pezzetti di stoffa.
    Il giovane conte,  ansimante,  senza  badare  alle  donne,  passò  con
    andatura decisa davanti a loro e tornò a casa.
    La  contessa,  già  informata  dalle cameriere di ciò che era avvenuto
    nella casetta,  da un lato si sentì tranquilla,  pensando che  ora  il
    patrimonio  della famiglia sarebbe stato riorganizzato,  ma dall'altro
    si preoccupò per l'effetto che l'accaduto poteva  produrre  sull'animo
    del  figlio.  Parecchie  volte si avvicinò in punta di piedi all'uscio
    della camera di Nikolàj,  tendendo l'orecchio e lo  sentì  fumare  una
    pipa dopo l'altra.
    Il  giorno  successivo,  il vecchio conte chiamò suo figlio e,  con un
    timido sorriso, gli disse:
    - Lo sai, anima mia,  che la tua sfuriata è stata inutile?  Mìtenka mi
    ha raccontato tutto.
    "Lo sapevo", pensò Nikolàj, "che in un ambiente di stupidi come questo
    non avrei capito nulla!".
    -  Sei  andato  in  collera  perché  non  aveva  messo a registro quei
    settecento rubli...  Ma,  vedi,  la somma è segnata a  riporto,  nella
    pagina seguente, che tu non hai neppure guardato.
    - Papà, so benissimo che Mìtenka è una canaglia e un ladro. E quel che
    è fatto, è fatto... Però, se non volete, non gli dirò più niente.
    -  No,  anima  mia...   -  (Il conte era imbarazzato perché si rendeva
    conto di essere un cattivo amministratore  dei  beni  della  moglie  e
    colpevole dinanzi ai figli, ma non sapeva come rimediare ).  -  No, ti
    prego di occuparti degli affari, io sono vecchio, ormai.
    - No, papà, perdonatemi se ho fatto qualcosa che vi dispiace: io ne so
    meno di voi.
    "Vadano  al diavolo i contadini,  il denaro,  e i riporti sulla pagina
    seguente",  pensava  Nikolàj.   "Una  volta  capivo  almeno  che  cosa
    significa far posta doppia su sei giocate,  ma di riporti, proprio non
    capisco un bel niente!",  si diceva,  e da allora non si occupò più di
    affari.  Una volta soltanto la contessa chiamò il figlio, gli disse di
    avere una cambiale per duemila rubli di Anna Michàjlovna e gli  chiese
    che cosa dovesse fare.
    - Ecco  -  rispose Nikolàj.   -  Voi mi avete detto che questo dipende
    da me. Io non ho simpatia per Anna Michàjlovna né per Borìs,  ma erano
    nostri  amici e sono poveri.  Ecco quindi ciò che faccio  -  e strappò
    la cambiale.  Con quel gesto  fece  piangere  lacrime  di  gioia  alla
    contessa.  Dopo di che il giovane Rostòv non si immischiò più in alcun
    affare e si dedicò invece,  con passione,  a un'occupazione nuova  per
    lui: la caccia con i cani che, nei possedimenti del vecchio conte, era
    sempre stata organizzata con molta efficienza.


    CAPITOLO 3.

    Cominciavano  i  primi  freddi,  le gelate mattutine imprigionavano la
    terra inzuppata dalle piogge d'autunno,  il grano  invernale  spuntava
    già  con  i  suoi  ciuffetti verde tenero dalle strisce di terra bruna
    calpestate dal bestiame,  dalle stoppie di un pallido giallo del grano
    primaverile e dalle strisce rosse del grano saraceno.
    Le  colline  e  i  boschi,  che  ancora  alla  fine di agosto parevano
    isolette verdi tra i neri campi arati e tra le  stoppie,  avevano  ora
    assunto  l'aspetto  di isole color dell'oro o di un bel rosso vivo tra
    le verdi semine autunnali.  La lepre aveva già  mutato  metà  del  suo
    pelo;  le  giovani  volpi  cominciavano a disperdersi e i lupacchiotti
    erano ormai più grossi dei cani.  Era  la  stagione  migliore  per  la
    caccia.  I  cani dell'ardente e giovane cacciatore Rostòv non soltanto
    erano fisicamente pronti alla caccia,  ma si trovavano  in  uno  stato
    tale di eccitazione che,  per consiglio dei cacciatori più esperti, fu
    deciso di concedere loro tre giorni di riposo e di mettersi in cammino
    per una battuta il 16 settembre,  cominciando  da  Dubrava,  dove  era
    stata segnalata una covata intatta di lupacchiotti.
    Ecco come stavano le cose il 14 settembre.
    Per  tutta  la  giornata  i  cacciatori restarono in casa: gelava,  il
    freddo era pungente,  ma verso sera  il  tempo  si  fece  più  mite  e
    sopravvenne il disgelo.
    La  mattina  del 15 settembre,  quando il giovane Rostòv,  in veste da
    camera,  guardò dalla finestra,  vide che il tempo era  quale  non  si
    poteva  sperare  migliore  per  la  caccia:  sembrava  che il cielo si
    sciogliesse e,  senza  vento,  scendesse  sulla  terra.  L'unico  moto
    nell'aria  era  un  lento cadere di microscopiche gocce di vapore o di
    nebbia.  Ai rami spogli del giardino erano sospese  gocce  trasparenti
    che a quando a quando cadevano sulle foglie sparse a terra.  Nell'orto
    la terra nereggiava,  bagnata e lucida come i semi di  papavero  e,  a
    breve  distanza,  si  fondeva  con  l'opaco,  umido velo della nebbia.
    Nikolàj uscì  sulla  scala  umida  e  coperta  di  fango;  l'aria  era
    impregnata  di odore di bosco infracidito e di cani.  Milka,  la cagna
    nera dalla larga groppa a chiazze fulve e dagli occhi neri  sporgenti,
    alla  vista del padrone si alzò,  si stiracchiò,  si appiattì al suolo
    come una lepre,  poi diede un balzo improvviso e gli leccò il naso e i
    baffi.  Un altro cane, un levriero, vedendo il padrone, si slanciò con
    impeto da un vialetto fiorito  verso  il  terrazzino  e,  curvando  la
    schiena e alzando la coda, prese a strofinarsi alle gambe di Nikolàj.
    -  Ooòi!    -    risonò  in  quel  momento il richiamo inimitabile dei
    cacciatori,  che riunisce in sé le note del basso più profondo  e  del
    tenore  più acuto,  e da dietro l'angolo della casa spuntò Danilo,  il
    bracchiere, un cacciatore dai capelli tosati in tondo all'uso ucraino,
    canuto e rugoso, che teneva in mano uno staffile ricurvo.  Il suo viso
    aveva  un'espressione di indifferenza e di disprezzo per tutte le cose
    del mondo,  espressione  propria  soltanto  ai  cacciatori.  Si  tolse
    davanti al padrone il berretto circasso, e lo guardò con disprezzo. Ma
    quel  disprezzo  non  era offensivo per il signore: Nikolàj sapeva che
    quel Danilo,  che tutto sprezzava e che tutti  guardava  dall'alto  in
    basso, era pur sempre un uomo su cui contare, e un cacciatore.
    - Danilo!  -  disse Nikolàj, timidamente, già sentendo che di fronte a
    quel  tempo  così  adatto  per  la  caccia  e a quei cani anche il suo
    bracchiere era preso dall'invincibile sentimento del cacciatore,  quel
    sentimento  che  fa  dimenticare  a  un uomo,  come a un innamorato in
    presenza dell'amata, tutte le sue precedenti intenzioni.
    -  Cosa  comandate,  signoria?     -    disse  una  voce  profonda  da
    protodiacono,  fatta  rauca  dal  continuo aizzare i cani,  e due neri
    occhi lucenti guardarono  di  sotto  in  su  il  padrone  che  taceva.
    "Possibile che tu resista?", parevano chiedere quegli occhi.
    - Bella giornata!  Che inseguimento e che galoppate,  eh?   -  esclamò
    Nikolàj, grattando Milka dietro le orecchie.
    Danilo non rispose, ma strizzò un occhio.
    - All'alba ho mandato Uvarka all'ascolto  -  riprese la voce di  basso
    dopo  un  minuto  di  silenzio  -  e mi ha detto che "è passata" nelle
    riserve di Otràdnoe:  gli  ululati  venivano  di  là.-  ("E'  passata"
    significava che la lupa,  di cui entrambi conoscevano l'esistenza,  si
    era spostata con i lupacchiotti nel bosco di  Otràdnoe,  il  quale  si
    trovava a due miglia dalla casa ed era una piccola riserva di caccia).
    -  Bisogna  dunque  andare?   -  domandò Nikolàj.   -  Vieni da me con
    Uvarka.
    - Come comandate, signoria.
    - Aspetta allora a dar da mangiare ai cani.
    - Sì, signore.
    Dopo cinque minuti Danilo e Uvarka si trovavano nell'ampio  studio  di
    Rostòv.  Benché  Danilo  non fosse di alta statura,  il vederlo in una
    stanza dava la stessa impressione che avrebbe prodotto un cavallo o un
    orso ritti sul pavimento, in mezzo ai mobili,  e in condizioni di vita
    umane.  Anche Danilo lo sentiva e,  come al solito,  rimaneva in piedi
    accanto all'uscio,  cercando di parlare a voce bassa,  di non muoversi
    per  non rompere qualche cosa in casa dei padroni e sforzandosi di dir
    tutto al più presto per poter uscire all'aria aperta e avere sopra  la
    testa, invece del soffitto, la volta del cielo.
    Finite  le  domande  e  avuta  da  Danilo la conferma che i cani erano
    pronti (anche Danilo aveva voglia di andare a caccia),  Nikolàj ordinò
    di sellare i cavalli. Ma mentre Danilo stava per uscire, entrò a passi
    rapidi nella stanza Natascia,  non ancora né vestita né pettinata,  ma
    semplicemente avvolta nell'ampio scialle  della  bambinaia.  Pétja  la
    seguiva correndo.
    - Vai a caccia?   -  domandò Natascia.   -  Io lo sapevo! Sònja diceva
    che non sareste andati. Ma io ero sicura che con una giornata simile è
    impossibile non andare.
    - Andiamo,  sì...   -  rispose di malavoglia Nikolàj che,  avendo quel
    giorno intenzione di fare una caccia seria, non voleva prendere con sé
    Natascia  e  Pétja.    -    Andiamo...  ma  solo  a caccia di lupi: ti
    annoierai!
    - Tu sai che per me la caccia è il  piacere  più  grande    -    disse
    Natascia.  -  Non è bello, sai, da parte tua: ti prepari ad andartene,
    fai sellare i cavalli e a noi non dici niente.
    -  Per  i  Russi  non  esistono  ostacoli,  andiamo!   -  gridò Pétja,
    intonando il primo verso della cantata popolare in onore di Bagratiòn.
    - Ma tu no,  tu non puoi venire: la mamma ha detto di no    -    disse
    Nikolàj, volgendosi a Natascia.
    - No,  io verrò, verrò assolutamente!  -  esclamò la fanciulla in tono
    deciso.   -  Danilo,  fa' sellare anche per noi e ordina a Michaìl  di
    far uscire la mia muta  -  aggiunse, rivolta al cacciatore.
    Se  a  Danilo pareva di essere goffo e impacciato quando si trovava in
    una stanza,  era addirittura sconvolto quando aveva  a  che  fare  con
    Natascia. Abbassò gli occhi e si affrettò a uscire come se la cosa non
    lo  riguardasse,  badando di non fare distrattamente male,  in qualche
    modo, alla padroncina.


    CAPITOLO 4.

    Il vecchio conte,  che aveva sempre tenuto un efficiente  apparato  di
    caccia,  del  quale  aveva ora trasmesso al figlio la direzione,  quel
    giorno,  15 settembre,  era di ottimo umore e si preparava anch'egli a
    partire.
    Un'ora  dopo,  tutti i partecipanti alla battuta erano riuniti davanti
    alla sala del terrazzino coperto. Nikolàj, con aria grave e seria, che
    dimostrava come non avesse tempo di occuparsi di  cose  futili,  passò
    accanto  a  Natascia  e  a  Pétja che volevano dirgli qualcosa,  senza
    badare a loro.  Esaminò tutta l'adunata,  mandò avanti in esplorazione
    una muta di cani con alcuni battitori, montò in sella al suo rossiccio
    cavallo del Don e, fischiando ai cani della sua muta, attraversò l'aia
    e  si  diresse per i campi che portavano alla riserva di Otràdnoe.  Il
    cavallo  del  vecchio  conte,  un  piccolo  castrato  sauro,  chiamato
    Vifljanka,  era  condotto per le briglie da un palafreniere;  il conte
    doveva poi recarsi in calessino direttamente nel posto assegnatogli.
    Cinquantaquattro cani da caccia guidati  da  sei  uomini  erano  stati
    portati fuori. Oltre ai padroni, uscirono otto venatori seguiti da più
    di  quaranta  levrieri,  cosicché,  insieme  con  le mute dei padroni,
    correvano nei campi più di  centotrenta  cani  e  venti  cacciatori  a
    cavallo.
    Ogni  cane  conosceva  il  suo  padrone e il suo nome: ogni cacciatore
    conosceva il suo mestiere,  il suo posto e il suo compito.  Non appena
    ebbero  oltrepassato  il recinto,  senza far rumore e in silenzio,  si
    avviarono in fila regolare per la strada e per i campi che conducevano
    al bosco di Otràdnoe.
    I cavalli avanzavano per i campi come su morbidi tappeti,  diguazzando
    di tanto in tanto, nell'attraversare una strada, nelle pozzanghere. Il
    cielo   nebbioso   continuava   ad   abbassarsi,   insensibilmente   e
    regolarmente,  sulla  terra;  l'aria  era  dolce,  calda  e  calma.  A
    intervalli  si udivano il fischio di un cacciatore,  lo sbuffare di un
    cavallo,  lo schioccare di qualche staffilata o il guaito di  un  cane
    che non stava al suo posto.
    Allorché  si  furono  allontanati  di  un miglio,  i partecipanti alla
    caccia scorsero profilarsi  in  mezzo  alla  nebbia  cinque  cavalieri
    seguiti  dai loro cani.  Li precedeva un bel vecchio,  ancora arzillo,
    con due grandi baffi bianchi.
    - Buongiorno,  zio!   -  esclamò Nikolàj,  allorché il vecchio gli  fu
    vicino.
    - Benissimo,  ecco, lo sapevo che ti avrei incontrato  -  prese a dire
    lo zio (che era un lontano parente e un non ricco proprietario, vicino
    dei Rostòv).   -  Lo sapevo che non avresti  saputo  resistere,  ed  è
    un'ottima  cosa  che tu vada.  Benissimo,  marsch!   -  (Era questo il
    prediletto intercalare del vecchio).- Prendi subito per il  bosco;  il
    mio Gircik mi ha riferito che gli Ilagin,  con le loro mute,  sono già
    appostati dalle parti di Kòrniki: e quelli, marsch,  ti porteranno via
    il branco di sotto il naso...
    -  Vado  proprio  là.  Che ne dite,  devo riunire le mute?   -  chiese
    Nikolàj.  -  Pensate che sia meglio riunirle?
    I  cani  furono  riuniti  in  una  sola  muta,  e  lo  zio  e  Nikolàj
    procedettero  affiancati.  Natascia,  avvolta  negli scialli dai quali
    spuntava il viso animato dagli occhi scintillanti,  si avvicinò a loro
    seguita da Pétja,  che non si staccava un minuto dalla sorella,  e dal
    cacciatore e staffiere Michaìl, al quale era stato affidato l'incarico
    di sorvegliarla come una bambinaia.  Pétja rideva per chissà che cosa,
    batteva  il  suo  cavallo  e  tirava  le briglie.  Natascia sedeva con
    disinvolta eleganza in sella al suo cavallo nero Arabcik  e  lo  fermò
    senza sforzo, con mano sicura.
    Lo  zio  guardò  Natascia e Pétja con un'occhiata che non era certo di
    approvazione.  Non gli piaceva mescolare le ragazzate a una cosa seria
    come la caccia.
    - Buongiorno, zio, veniamo anche noi  -  gridò Pétja.
    -  Buongiorno,  buongiorno  sì,  ma  badate  a non schiacciare i cani-
    rispose in tono severo lo zio.
    - Nikòlenka,  che magnifico cane è Trunila!  Mi ha riconosciuta  disse
    Natascia, parlando del suo prediletto cane da corsa.
    "Trunila,  innanzi  tutto,  non  è un cane qualsiasi,  ma un bracco da
    punta",  pensò Nikolàj,  e guardò severamente la sorella  cercando  di
    farle  capire  quale  distanza  doveva  separarli  in quel momento.  E
    Natascia lo capì.
    - Quanto a voi,  zio,  non dovete  pensare  che  saremo  d'impaccio  a
    chicchessia   -  disse Natascia.   -  Staremo al nostro posto e non ci
    muoveremo.
    - E sarà un'ottima cosa,  contessina  -  rispose lo zio.   -    Badate
    soltanto  a  non cadere da cavallo,   -  aggiunse  -  altrimenti ecco,
    benone, marsch! non c'è dove aggrapparsi.
    Il bosco riservato di Otràdnoe appariva già a circa duecento  metri  e
    già  i  battitori  vi  si  avvicinavano.   Rostòv,  dopo  aver  deciso
    definitivamente con lo zio da che parte si dovessero lanciare i cani e
    dopo aver indicato a Natascia il luogo in cui doveva  restar  ferma  e
    dove certo nessun animale sarebbe passato, si diresse lungo il burrone
    a esplorare.
    -  Ehi,  nipotino,  sei  sulla  pista di una lupa  -  avvertì lo zio.-
    Attento a non lasciartela sfuggire.
    - Speriamo bene!  Qui,  Karàj!   -  gridò il giovane,  rispondendo con
    questo  richiamo alle parole dello zio.  Karàj era un vecchio e brutto
    cane,  dal pelo fulvo,  famoso perché era il solo capace di affrontare
    un grosso lupo.
    Il vecchio conte,  conoscendo la passione del figlio per la caccia, si
    era affrettato per non essere in ritardo,  e i canettieri non  avevano
    ancora raggiunto il loro posto allorché Iljà Andreic',  allegro, rosso
    in viso,  con le guance tremolanti,  giungeva attraverso i  prati  sul
    calessino  tirato  dai  suoi  morelli,  al  posto  che  gli  era stato
    assegnato.  Sistematasi bene la pelliccia e indossati  gli  arnesi  da
    caccia,  montò  sulla  sua  buona,  mansueta  e ben nutrita Vifljanka,
    lucida,  strigliata e ormai canuta come il padrone.  I morelli  furono
    rimandati indietro con il calessino.  Il conte Iljà Andreic' che,  pur
    non essendo cacciatore appassionato,  conosceva bene  le  leggi  della
    caccia,  giunto  al  limite  della  boscaglia,  dove era il suo posto,
    raccolse le redini, si drizzò in sella e sentendosi pronto,  si guardò
    attorno sorridendo.
    Gli  stava  accanto  il suo cameriere,  Semën Cekmàr,  vecchio e fatto
    pesante dagli anni,  che teneva al  guinzaglio  tre  robusti  mastini,
    anch'essi,  però, un po' ingrassati, come il padrone e il cavallo. Due
    altri  cani,   vecchi  e  intelligenti,   stavano   accucciati   senza
    guinzaglio. A cento passi di distanza, verso il bosco, stava Mitka, un
    altro   staffiere  del  conte,   cavalcatore  esperto  e  appassionato
    cacciatore.  Il  conte,  seguendo  un'antica  usanza,   bevette  prima
    dell'inizio della battuta,  in un bicchierino d'argento,  alcuni sorsi
    di "zapekanka" (6) di quella da cacciatori,  mangiò un  boccone  e  lo
    annaffiò con mezza bottiglia del suo prediletto Bordeaux.
    Iljà Andreic' appariva un po' arrossato in viso per effetto del vino e
    della corsa;  i suoi occhi, di solito velati e umidi, scintillavano in
    modo particolare; in sella,  avvolto nella pelliccia,  aveva l'aria di
    un ragazzino che avessero condotto a fare una passeggiata.
    Il  magro  Cekmàr,  dalle  guance  scavate,  compiuto  che ebbe le sue
    incombenze, si mise a guardare il padrone con il quale era vissuto per
    trent'anni  in  perfetta  armonia  e,  vedendolo  di  buon  umore,  si
    disponeva a una piacevole conversazione.  Una terza persona, uscendo a
    cavallo dal bosco,  si avvicinò cautamente (si capiva che sapeva  come
    comportarsi) al conte e si fermò alle sue spalle. Era un vecchio dalla
    barba grigia, avvolto in un mantello da donna e con il capo coperto da
    un alto berretto. Era il buffone Nastàssja Ivànovna.
    - Senti,  Nastàssja Ivànovna,   -  gli mormorò il conte, ammiccando  -
    se fai tanto di far scappar la bestia, te la dovrai vedere con Danilo.
    - Eh, me ne intendo anch'io!  -  rispose Nastàssja Ivànovna.
    - Sst!   -  bisbigliò il conte,  e si rivolse a Semën.   -  Hai  visto
    Natàlja Ilìnicna?  -  chiese a Semën.  -  Dov'è?
    -  E' con Pëtr Ilìc',  presso il macchione di Zarov  -  rispose Semën,
    con un sorriso.   -  Benché sia una signorina,  ha una grande passione
    per la caccia.
    -  E  tu  ti  meravigli,  Semën,  di come sa stare a cavallo,  eh?   -
    domandò il conte.  -  Come un uomo, né più né meno.
    - Come non meravigliarsi? Così ardita e agile...
    - E Nikolaska, dov'è? Sull'altura di Ljàdovo, eh?   -  chiese il conte
    a voce sommessa.
    - Proprio là.  Lo sa, quello, dove mettersi... Sa stare a cavallo così
    bene che spesso Danilo e io lo guardiamo stupefatti  -  rispose Semën,
    sapendo di far piacere al padrone.
    - Monta bene, eh? E sta in sella che è una meraviglia!
    - Pare dipinto.  Giorni or sono,  nel macchione  di  Zavàrzino  mentre
    stava  stanando  la  volpe,  si è messo a un galoppo da non dirsi!  Il
    cavallo vale mille rubli, ma il cavaliere non ha prezzo! Dove trovarlo
    un giovanotto in gamba come lui?
    -  Già,   dove  trovarlo...     -    ripeté  il  conte,   rimpiangendo
    evidentemente  che  il  discorso  di  Semën fosse così presto finito.-
    Dove trovarlo?   -  ripeté ancora una volta,  scostando le falde della
    pelliccia e tirando fuori la tabacchiera.
    - E l'altro giorno,  mentre usciva in gran tenuta dalla Messa, Michaìl
    Sidoryc'...   -  Semën non completò la frase,  avendo  udito  risonare
    chiaramente  nell'aria calma un rumore di inseguimento e il latrato di
    due o tre cani.  Chinò la testa e rimase in ascolto,  facendo cenno al
    padrone di tacere.  -  Sì, li hanno scovati  -  sussurrò:  -  li hanno
    spinti diritti su Ljàdovo.
    Il  conte,  dimenticando  di  cancellare  il  sorriso  dal  suo volto,
    guardava in lontananza, davanti a sé e, senza fiatare,  teneva in mano
    la  tabacchiera  aperta.  Subito  dopo il latrare dei cani,  risonò il
    corno di Danilo che, in tono di basso, avvertiva la presenza dei lupi;
    il branco si unì ai primi tre cani e ora si udiva la voce  dei  segugi
    che  abbaiavano con quell'ululato lungo e particolare che è il segnale
    per inseguire i lupi.  Già i battitori avevano smesso  di  eccitare  i
    cani,  e  gridavano:  "Dài!  Dài!",  mentre tra tutte le voci spiccava
    quella di Danilo, ora bassa e profonda, ora acuta e penetrante. Quella
    voce pareva riempire di sé tutto il  bosco;  usciva  dal  folto  e  si
    spandeva  lontano  nella  campagna.   Il  conte  e  il  suo  staffiere
    ascoltarono,  muti,  per alcuni minuti e si convinsero che i  cani  si
    erano divisi in due mute: una,  molto numerosa che urlava con insolito
    furore, pareva allontanarsi, mentre l'altra, correndo lungo il margine
    del  bosco,  passò  davanti  al  conte  accompagnata  dalle  grida  di
    incitamento  di  Danilo.  I  latrati  delle due mute si fondevano e si
    allontanavano contemporaneamente. Semën sospirò e si chinò per mettere
    a posto il guinzaglio,  nel quale un giovane cane si  era  impigliato;
    sospirò  anche  il conte e,  accortosi di avere in mano la tabacchiera
    aperta, ne cavò una presa e l'annusò.
    - Indietro!   -  gridò Semën a un cane che  si  era  spinto  oltre  il
    margine  del bosco.  Il conte sussultò e si lasciò sfuggire di mano la
    tabacchiera.  Nastàssja Ivànovna scese  da  cavallo  e  si  chinò  per
    raccoglierla.
    Il conte e Semën lo guardavano. A un tratto, come spesso avviene nelle
    battute  di  caccia,  i  rumori dell'inseguimento si riavvicinarono di
    colpo come se le gole latranti dei cani fossero lì a pochi passi e  da
    quel punto provenissero le grida di incitamento di Danilo.
    Il conte si guardò attorno e vide alla sua destra Mitka che lo fissava
    con gli occhi sbarrati e con il cappello gli indicava un punto davanti
    a sé, dalla parte opposta.
    -  In  guardia!    -   gridò Mitka con una voce come se quella parola,
    trattenuta a stento, volesse da un pezzo uscirgli dalle labbra e, dopo
    aver sciolto i cani, galoppò alla volta del conte.
    Il conte e Semën lanciarono i cavalli fuori  del  folto  e  alla  loro
    sinistra  scorsero  il  lupo  che dondolandosi mollemente,  avanzava a
    piccoli saltelli più a sinistra,  verso il margine del bosco dove essi
    si trovavano. I cani urlarono infuriati e, strappandosi dai guinzagli,
    si scagliarono verso il lupo, passando davanti alle gambe dei cavalli.
    Il  lupo  si fermò;  faticosamente come se fosse sofferente di angina,
    volse la  testa  dalla  grossa  fronte  verso  i  cani  e,  dondolando
    mollemente,  spiccò un salto,  poi un altro, agitò la coda e scomparve
    nel bosco.  In quel momento,  dal margine opposto,  con un guaito  che
    pareva  un lamento,  balzò fuori prima un cane,  poi un altro,  poi un
    terzo e infine tutta la muta si slanciò compatta lungo il campo  sulla
    stessa striscia di terreno per cui era passato il lupo in fuga. Dietro
    ai cani, gli arbusti dei noccioli si divisero e spuntò il cavallo baio
    di Danilo,  lucido di sudore. Raggomitolato sull'ampia groppa, proteso
    in avanti,  sedeva Danilo,  a capo scoperto,  con  i  bianchi  capelli
    scompigliati ricadenti sulla faccia arrossata e coperta di sudore.
    - Dagli, dagli!  -  gridava. Quando vide il conte, un lampo brillò nei
    suoi occhi.
    - Malediz...!   -  gridò,  alzando con aria furiosa lo scudiscio verso
    il conte.   -  Lasciarsi sfuggire il lupo così...  Bei cacciatori!   -
    E,  come  se  non  si  degnasse  di  parlare  oltre al conte confuso e
    sgomento, con tutta la rabbia che aveva in corpo,  colpì con la frusta
    i fianchi umidi e incavati del suo baio e si slanciò dietro i cani. Il
    conte, immobile, come un bambino punito, si guardava attorno, cercando
    di  ottenere  da  Semën un sorriso di compassione per la situazione in
    cui si trovava.  Ma Semën non era più lì:  egli,  girando  attorno  al
    macchione,  correva incontro al lupo.  I levrieri inseguivano la belva
    da due parti.  Ma il lupo si cacciò  tra  i  cespugli  e  nessuno  dei
    cacciatori riuscì a raggiungerlo.


    CAPITOLO 5.

    Frattanto Nikolàj Rostòv rimaneva al suo posto, in attesa della fiera.
    Dall'avvicinarsi e dall'allontanarsi dello strepito dell'inseguimento,
    dai latrati dei cani che ben conosceva, dall'avvicinarsi, allontanarsi
    o  sollevarsi  delle  voci  degli  uomini,  egli  capiva tutto ciò che
    accadeva nel bosco.  Sapeva  che  vi  erano  dei  lupi  vecchi  e  dei
    lupacchiotti,  sapeva  che  i  cani  erano divisi in due mute,  che un
    animale era inseguito da vicino e che doveva essere  accaduto  qualche
    incidente  spiacevole.  A ogni istante si aspettava di veder comparire
    il lupo dalla sua parte.  Faceva mille supposizioni diverse su come  e
    di  dove  sarebbe apparsa la fiera,  e in che modo egli avrebbe potuto
    inseguirla.  La speranza si alternava in lui  allo  scoraggiamento.  A
    parecchie riprese pregò Iddio di mandargli a tiro il lupo; pregava con
    quell'ardore  appassionato  e  insieme  vergognoso con cui pregano gli
    uomini nei momenti di intensa agitazione,  dipendente da cause di poca
    importanza.  "Che cosa ti costa", diceva a Dio, "di far questo per me?
    Lo so che Tu sei grande e che  è  peccato  supplicarti  per  una  cosa
    simile: ma fa' in modo, ti prego, che il vecchio lupo sbuchi nella mia
    direzione e che Karàj,  sotto gli occhi dello zio che guarda da questa
    parte, lo afferri alla gola con una stretta mortale". Mille volte,  in
    quella  mezz'ora,  Rostòv  percorse  con  lo sguardo teso,  ostinato e
    inquieto, il margine del bosco dove si ergevano due querce rade tra il
    folto di tremule e si apriva il burrone, con l'orlo roso dall'acqua, e
    spiccava il berrettone dello zio che spuntava appena da un  cespuglio,
    a destra.
    "No,  non avrò questa felicità",  pensava Rostòv,  "eppure che cosa ti
    costerebbe,  mio Dio?  Io sono sfortunato  sempre:  alle  carte,  alla
    guerra,   in  ogni  cosa".   Austerlitz  e  Dòlochov,  avvicendandosi,
    balenarono chiaramente al suo pensiero.  "Una volta  sola  nella  vita
    poter  prendere  un  lupo  e non desidero altro!",  pensava,  tendendo
    l'orecchio,  volgendo lo sguardo a sinistra e poi di nuovo a destra  e
    prestando attenzione alle minime sfumature dei latrati. Girò gli occhi
    di  nuovo  a destra e a un tratto vide qualche cosa corrergli incontro
    attraverso il campo deserto.  "Non può  essere,  no!",  pensò  Rostòv,
    sospirando  profondamente  come  sospira  chi  vede  accadere una cosa
    lungamente attesa.  Si stava realizzando la più  grande  e  desiderata
    fortuna,  con  la  massima  semplicità,  senza  rumori,  senza  indizi
    speciali,  Rostòv non credeva ai suoi occhi,  e il suo dubbio non durò
    più  di  un  secondo.  Il  lupo,  che  veniva  avanti correndo,  saltò
    pesantemente il fossato che attraversava la sua strada. Era un vecchio
    bestione dal dorso grigio e dal  ventre  largo  e  rossiccio.  Correva
    senza  affannarsi,  convinto  evidentemente  di  non  essere  visto da
    nessuno.  Rostòv,  che tratteneva il respiro,  guardò i cani i  quali,
    senza  vedere  il lupo e senza nulla capire,  se ne stavano in piedi o
    accovacciati.  Il vecchio Karàj con la testa  voltata  all'indietro  e
    digrignando  i  denti  giallastri,  si cercava rabbiosamente una pulce
    sulla coscia posteriore.
    - Dài! Dài!   -  bisbigliò Rostov,  movendo appena le labbra.  I cani,
    facendo  risonare  i  collari  di  ferro,  drizzarono  le  orecchie  e
    balzarono su. Karàj finì di grattarsi la coscia e si alzò, tendendo le
    orecchie e agitando leggermente la coda,  dalla quale pendevano  fitti
    ciuffi di pelo.
    "Devo  lanciare  i  cani  oppure no?",  si domandava Nikolàj mentre il
    lupo, allontanandosi sempre più dal bosco,  veniva verso di lui.  A un
    tratto  l'aspetto della belva mutò: essa trasalì vedendo fissati su di
    sé due occhi d'uomo,  probabilmente  mai  sino  allora  incontrati  e,
    volgendo  leggermente la testa in direzione del cacciatore,  si fermò.
    "Indietro o avanti?  Be',  è lo stesso;  avanti!",  parve  chiedere  e
    rispondere  a  se  stessa e,  senza più guardarsi attorno,  si slanciò
    avanti a un trotto morbido, elastico, misurato, ma deciso.
    - Dài!  Dài!   -  gridò Nikolàj con una voce irriconoscibile e il  suo
    buon  cavallo  si slanciò a precipizio,  saltando i borri,  giù per il
    pendio, per tagliare la strada al lupo; intanto i cani,  eccitati,  lo
    sorpassarono accelerando la corsa. Nikolàj non udiva le proprie grida,
    non  si accorgeva di galoppare,  non vedeva né i cani né il terreno su
    cui  galoppava,  ma  soltanto  il  lupo  che,  accelerando  la  corsa,
    procedeva  a  sbalzi,  senza  mutare direzione,  lungo l'avvallamento.
    Milka,  la nera cagna pezzata  dalla  larga  groppa,  fu  la  prima  a
    comparire vicino alla fiera,  accostandosi sempre di più... La toccava
    quasi...  stava per raggiungerla...  Ma non appena il  lupo  le  gettò
    un'occhiata  in  tralice,  essa,  invece  di  accelerare la corsa come
    soleva fare in momenti simili,  alzò a un tratto la coda e  si  fermò,
    puntando sulle zampe anteriori.
    - Dài! Dài!  -  gridava Nikolàj.
    Il fulvo Ljubim sorpassò Milka con un balzo, si slanciò sul lupo e gli
    addentò  una coscia,  ma in quello stesso momento,  spaventato,  balzò
    indietro.  Il lupo si accosciò,  digrignando i denti,  si rialzò e  si
    mise  a correre inseguito da vicino da tutti i cani,  che non ardivano
    avvicinarglisi.
    "Mi sfuggirà! No,  non è possibile!",  pensava Nikolàj,  continuando a
    eccitare i cani con grida rauche.
    - Karàj!  Dàgli,  Karàj  -  urlava,  cercando con gli occhi il vecchio
    cane,  unica sua speranza.  Karàj,  con tutte le  sue  vecchie  forze,
    allungandosi quanto più poteva,  senza distogliere gli occhi dal lupo,
    correva pesantemente a fianco della belva per tagliarle la strada.  Ma
    dalla  velocità  della  corsa  del lupo e dalla lentezza di quella del
    cane,  era evidente che Karàj aveva sbagliato i suoi calcoli.  Nikolàj
    vedeva  già  prossimo  davanti  a  sé  il bosco nel quale il lupo,  se
    l'avesse  raggiunto,  sarebbe  certamente  riuscito  a  sfuggire  alla
    caccia.  Ma  un  cacciatore,  attorniato  da  altri  cani gli comparve
    galoppando quasi davanti. C'era ancora una speranza... Un giovane cane
    lungo e quasi nero,  sconosciuto a  Nikolàj,  staccatosi  da  un'altra
    muta, si scagliò con impeto davanti al lupo e quasi l'atterrò. Il lupo
    con  una  sveltezza  incredibile  si  rialzò  e,  digrignando i denti,
    addentò il cane bruniccio il quale con un fianco squarciato e perdendo
    sangue diede un urlo acuto e stramazzò con la testa verso terra.
    - Karàjuska!  -  esclamò Nikolàj, quasi piangendo.
    Il vecchio cane,  con i ciuffi di pelo penzolanti sulle cosce,  grazie
    al breve arresto,  nel tagliare la strada al lupo,  si trovava ormai a
    cinque passi dalla belva. Come presentisse il pericolo, il lupo guardò
    Karàj di traverso,  ritirò la coda tra le  gambe  e  accelerò  la  sua
    corsa.  A  questo  punto  Nikolàj  vide  soltanto  che  qualcosa stava
    accadendo a Karàj: il cane in un attimo  piombò  sul  lupo,  e  i  due
    animali avvinghiati rotolarono nel pantano che era davanti a loro.
    Il  momento  in  cui Nikolàj vide i cani che si dibattevano nell'acqua
    con il lupo,  e sotto di essi scorse il pelo grigio della  belva,  una
    sua  zampa  posteriore  protesa  e le orecchie tese all'indietro sulla
    testa ansimante e spaurita mentre Karàj lo  addentava  alla  gola,  il
    momento  in cui Nikolàj vide tutto ciò fu uno dei più felici della sua
    vita.  Già stava afferrando il pomo della sella per scendere e dare il
    colpo  di  grazia  al  lupo,  quando  a un tratto dalla massa dei cani
    emerse la testa della belva,  poi le sue zampe anteriori si  puntarono
    sul  ciglio del borro.  Il lupo digrignò i denti (Karàj non lo serrava
    più alla gola),  balzò fuori dall'acqua melmosa  facendo  forza  sulle
    zampe posteriori,  abbassò la coda e, allontanatosi di nuovo dai cani,
    riprese la corsa.  Karàj,  con il pelo arruffato,  certamente ferito o
    contuso, faceva grandi sforzi per uscire dal borro.
    - Mio Dio! Perché?  -  gridò disperato Nikolàj.
    Dall'altra  parte,  un  cacciatore  dello zio,  galoppando,  tagliò la
    strada al lupo e i suoi cani accerchiarono di nuovo la belva.
    Nikolàj con il suo staffiere,  e lo zio con il suo cacciatore giravano
    attorno al lupo incitando i cani, gridando, pronti a scendere di sella
    quando  il  lupo  si accucciava sulle zampe posteriori,  e lanciandosi
    veloci ogni volta che la belva si avvicinava al margine del bosco dove
    poteva trovar rifugio.
    Sin dall'inizio di questo inseguimento, Danilo,  avendo udito le grida
    dei cacciatori,  era uscito sul limitare del bosco. Aveva veduto Karàj
    addentare il lupo e, supponendo già finita l'impresa, aveva fermato il
    cavallo. Ma quando vide che i cacciatori non smontavano di sella e che
    il lupo liberatosi dalla stretta dei cani aveva ripreso la  fuga,  non
    lanciò  il suo cavallo incontro alla belva,  ma lo spinse direttamente
    verso il bosco, per tagliargli la strada,  come già aveva fatto Karàj.
    Grazie  alla  direzione  scelta,  egli  si trovò vicino alla belva nel
    momento in cui i cani dello zio la fermavano per la seconda volta.
    Danilo galoppava in  silenzio,  tenendo  il  pugnale  sguainato  nella
    sinistra e percuotendo con la lunga frusta,  come un correggiato sulle
    biade, i fianchi del sauro.
    Nikolàj non vide e non udì Danilo  sino  a  che  il  sauro,  sbuffando
    rumorosamente,  non gli passò davanti,  sino a che non udì il tonfo di
    un corpo che cade e vide Danilo in mezzo ai cani,  seduto sulla groppa
    del lupo, che cercava di afferrare per le orecchie.
    Era  evidente ai cani come ai cacciatori e come allo stesso lupo,  che
    tutto  era  ormai  finito.  La  belva  spaventata,   con  le  orecchie
    appiattite all'indietro, cercava di sollevarsi, ma i cani la serravano
    da tutte le parti.  Danilo si rizzò,  fece un passo barcollando e poi,
    con tutto il suo peso,  come se si coricasse per riposare,  si  lasciò
    cadere  sulla  belva,  afferrandola  per  le orecchie.  Nikolàj voleva
    dargli il colpo di grazia, ma Danilo sussurrò:
    - No, no, lo prenderemo vivo!  -  e, mutando posizione,  pose il piede
    sul  collo  del  lupo  nelle  cui fauci venne cacciato un bastone.  Lo
    imbrigliarono con un guinzaglio, gli legarono le zampe e infine Danilo
    lo voltò e rivoltò da un fianco all'altro.
    Raggianti ed esausti, i cacciatori gettarono il lupo vivo sulla groppa
    di un cavallo che sbuffava e si agitava e,  accompagnati dai cani  che
    continuavano  a  latrare  furiosamente,  lo  portarono là dove avevano
    deciso di riunirsi tutti.  Due lupicini  erano  già  stati  presi  dai
    segugi  e  tre dai levrieri.  I cacciatori si avvicinavano con le loro
    prede e con il racconto delle loro avventure,  e tutti  si  spingevano
    per  vedere  l'animale  che,  con  la grossa testa ciondoloni e con il
    bastone conficcato nella gola,  guardava con  i  grandi  occhi  vitrei
    tutta  quella folla di uomini e di cani che gli stava attorno.  Quando
    qualcuno lo toccava contraeva le zampe legate e guardava tutti con uno
    sguardo selvaggio e semplice insieme.  Anche il conte Iljà Andreic' si
    accostò per toccare il lupo.
    -  Uh,  che  grosso  bestione!    -  esclamò.   -  E' un vecchio lupo,
    nevvero?  -  domandò a Danilo che gli stava accanto.
    - Sì,  eccellenza,  un grosso,  vecchio  lupo    -    rispose  Danilo,
    affrettandosi a togliersi il berretto.
    Il conte ripensò a come si era lasciata sfuggire la belva e ricordò di
    essere stato redarguito da Danilo.
    - Però,  fratello, come sei irascibile!  -  disse. Danilo non rispose.
    Si limitò a sorridere di un sorriso mite, infantile e simpatico.


    CAPITOLO 6.

    Il vecchio conte si diresse verso casa. Natascia e Pétja gli promisero
    di raggiungerlo quanto prima.  Poiché era  ancora  presto,  la  caccia
    continuò.  Verso mezzogiorno i cani da corsa furono lasciati liberi in
    un burrone coperto di giovani, folti cespugli. Nikolàj,  rimasto sulle
    stoppie, vedeva tutti i suoi cacciatori.
    Di  fronte  a  lui  si stendeva il verde tenerello dei campi invernali
    dopo le semine, e là stava in agguato, entro una buca, solo, al riparo
    di un cespuglio di noccioli,  il suo capocaccia.  Non  appena  i  cani
    furono  sguinzagliati,  Nikolàj  udì a intervalli l'abbaiare di uno di
    essi,  Voltorn,  che conosceva bene: altri latrati vi si udirono,  ora
    chetandosi, ora riprendendo. Un minuto dopo si levò dal bosco il suono
    del  corno  per  la  caccia  alla volpe,  e tutta la muta si slanciò a
    precipizio, giù per il pendio, in direzione dei campi,  allontanandosi
    da Nikolàj.
    Egli  vedeva  galoppare  lungo  il ciglio della forra i bracchieri dal
    berretto rosso,  vedeva la muta dei cani e aspettava,  da  un  momento
    all'altro,  di  vedere  comparire,  dall'altra  parte tra il verde dei
    campi, anche la volpe.
    Il cacciatore, in agguato dentro la buca, si mosse,  sciolse il cane e
    Nikolàj  vide una volpe rossiccia,  dalle zampe stranamente corte che,
    gonfiando la coda,  correva a precipizio  tra  il  verde  novello  dei
    campi. I cani si lanciarono all'inseguimento. Ecco, si avvicinavano...
    ecco  la  volpe  girare  in mezzo a loro percorrendo cerchi sempre più
    stretti e girare su se stessa attorno alla morbida coda;  ed  ecco  un
    cane bianco piombarle addosso,  seguito da uno nero,  sino a che tutto
    si confuse, e i cani le si disposero attorno a forma di stella, con le
    zampe posteriori allargate,  ondeggiando  lievemente.  Due  cacciatori
    accorsero al galoppo verso i cani: uno in berretto rosso, l'altro, uno
    sconosciuto, vestito di un caffettano verde.
    "Che  succede?",  pensò Nikolàj.  "Di dove è sbucato quello?  Non è un
    cacciatore dello zio".
    I due presero la volpe e rimasero  a  lungo  fermi,  in  piedi,  senza
    legarla.  Accanto a loro stavano i cavalli sellati e i cani accucciati
    a terra. Gli uomini agitavano le mani, facevano qualcosa con la volpe.
    Poi da quella stessa parte un corno  diffuse  un  lungo  suono,  segno
    convenzionale di una contesa.
    -  E'  un cacciatore di Ilagin che sta litigando con il nostro Ivàn  -
    disse lo staffiere di Nikolàj.
    Nikolàj mandò a richiamare Natascia e Pétja e mosse al passo verso  il
    luogo  dove  il  capocaccia  si affaccendava a riunire i cani.  Alcuni
    cacciatori erano accorsi attorno ai due litiganti.
    Nikolàj smontò da cavallo,  si fermò vicino ai  cani  con  Natascia  e
    Pétja  e insieme con loro attese la fine del litigio.  Dal margine del
    bosco uscì, con la volpe agganciata all'arcione,  il cacciatore che si
    era  azzuffato e venne verso il giovane padrone.  Levatosi il berretto
    già da  lontano,  cercava  ora  di  parlare  rispettosamente;  ma  era
    pallido,  ansimante,  e  il  suo  viso esprimeva una collera violenta.
    Aveva un occhio contuso, ma probabilmente non se ne accorgeva neppure.
    - Che c'è stato laggiù tra voi?  -  domandò Nikolàj.
    - Quel bel tipo pretende di cacciare sulle tracce dei nostri cani!  La
    volpe è stata presa dalla mia cagna, quella color grigio topo... e lui
    se  n'è impadronito!  Va' dal giudice,  va'...  E io l'ho picchiato di
    santa ragione con la volpe stessa... Eccola qui, dietro la sella!... E
    questo lo vuoi provare?   -  diceva il cacciatore  immaginando,  senza
    dubbio, di parlare ancora con il suo rivale.
    Nikolàj,  senza rispondergli, pregò la sorella e Pétja di aspettarlo e
    andò dov'era radunata la caccia avversaria, quella di Ilagin.
    Il  cacciatore  vittorioso  si  mescolò  agli  altri  compagni  e  là,
    circondato dai curiosi simpatizzanti, narrò la sua impresa.
    Ecco come erano accadute le cose.  Ilagin, con il quale i Rostòv erano
    in discordia e avevano in corso un processo, cacciava su terre che per
    diritto di consuetudine appartenevano ai Rostòv e ora,  quasi a  farlo
    apposta,  aveva  ordinato  ai  suoi  battitori di avvicinarsi al luogo
    riservato dove stavano cacciando i Rostòv e aveva permesso a  uno  dei
    suoi  uomini  di lanciare i cani verso la bestia inseguita da una muta
    che non era la sua.
    Nikolàj non aveva  mai  visto  Ilagin  ma,  incapace  come  sempre  di
    mantenere il giusto mezzo nei suoi giudizi e nei suoi sentimenti,  per
    le  voci  che  correvano  circa  le  violenze  e  i  soprusi  di  quel
    possidente,  lo  odiava  con  tutta  l'anima  e  lo considerava il suo
    peggiore  nemico.  Cavalcava  adesso  alla  sua  volta,  accigliato  e
    furioso,  stringendo con forza il manico dello scudiscio,  pronto agli
    atti più decisivi e più pericolosi contro il suo avversario.
    Non appena ebbe  aggirato  una  sporgenza  del  bosco,  vide  venirgli
    incontro  un  grosso signore in berretto di lontra,  in sella a un bel
    cavallo nero, seguito da due staffieri.  Invece di un nemico,  Nikolàj
    trovò   in  Ilagin  un  cortesissimo  e  assai  rispettabile  signore,
    desideroso di fare conoscenza con il giovane  conte.  Avanzando  verso
    Rostòv,  Ilagin sollevò il suo berretto di lontra,  disse di deplorare
    vivamente l'accaduto e di essere deciso a punire il battitore  che  si
    era  permesso  di cacciare un animale inseguito da cani altrui;  pregò
    infine il conte di voler diventare suo buon conoscente e gli offrì  di
    cacciare nelle sue terre.
    Natascia,   temendo  che  il  fratello  trascendesse  a  qualche  atto
    deplorevole, lo seguiva inquieta a breve distanza,  ma,  vedendo che i
    due si salutavano amichevolmente,  li raggiunse. Ilagin sollevò ancora
    più alto il suo berretto di lontra e sorridendo affabilmente disse che
    la giovane contessa faceva pensare a Diana,  sia per la  sua  passione
    per  la  caccia,  sia  per  la sua bellezza di cui aveva sentito molto
    parlare.
    Ilagin,  per farsi  perdonare  la  colpa  del  suo  cacciatore,  pregò
    insistentemente  Rostòv di passare nella sua riserva che distava di lì
    appena un miglio e dove,  a suo dire,  le lepri  pullulavano.  Nikolàj
    acconsentì e il gruppo dei cacciatori, raddoppiato, si spinse oltre.
    Per raggiungere la riserva di Ilagin,  bisognava attraversare i campi.
    I signori marciavano insieme.  Lo  zio,  Rostòv  e  Ilagin  guardavano
    furtivamente  i cani altrui,  badando di non farsi scorgere e cercando
    con inquietudine tra quegli animali i possibili rivali dei propri.
    Rostòv  fu  specialmente  colpito  dalla  bellezza  di  una  cagnetta,
    piccolina,  sottile,  ma  dai muscoli d'acciaio,  il muso aguzzo,  gli
    occhi neri sporgenti,  pezzata di rosso,  che apparteneva alla muta di
    Ilagin.  Aveva  sentito parlare dell'abilità della muta di Ilagin e in
    quella bellissima cagna scorgeva una rivale della sua Milka.
    Durante una sua conversazione sul raccolto  dell'annata,  iniziato  da
    Ilagin, Rostòv gli indicò la cagna pezzata di rosso.
    - Bella bestia,  quella vostra cagna!  E' veloce?   -  chiese con aria
    indifferente.
    - Quella? Sì, è un ottimo animale...  una brava puntatrice  -  rispose
    Ilagin con lo stesso tono indifferente,  accennando alla sua Erza, per
    la quale l'anno precedente aveva ceduto a un suo vicino  tre  famiglie
    di cervi.   -  Dunque neppure voi,  conte, siete molto soddisfatto del
    raccolto di  quest'anno?    -    soggiunse,  riprendendo  il  discorso
    iniziato.  Poi,  giudicando  che  fosse  cortese occuparsi dei cani di
    Rostòv come questi  si  era  occupato  dei  suoi,  Ilagin  li  osservò
    attentamente  e  indicò Milka,  che lo aveva colpito per la sua taglia
    larga e vigorosa.
    - E quella vostra cagna pezzata di nero è buona?  -  domandò.
    - Sì, abbastanza... corre bene  -  rispose Nikolàj. "Se adesso,  ecco,
    passasse  di corsa una lepre adulta nel campo,  ti farei vedere io che
    razza di cane è la mia Milka!",  pensava intanto e voltandosi verso il
    suo  staffiere,  promise  un  rublo  a  chi avesse avvistato una lepre
    acquattata.
    - Io non capisco  -  continuò Ilagin  -  come i cacciatori siano tanto
    gelosi della selvaggina e dei cani altrui. Per conto mio, conte,  dirò
    che  mi  diverto a fare una cavalcata: così può capitare di imbattersi
    in una compagnia come questa... che c'è di meglio?  -  (E riprendeva a
    levarsi il berretto di castoro davanti a Natascia).   -  Ma il contare
    quante pelli si sono prese proprio non mi interessa!
    - Giustissimo.
    -  O che mi offenda,  o quasi,  se il cane di un altro e non il mio ha
    raggiunto la preda...  A me,  per  divertirmi,  basta  assistere  alla
    caccia. Che ne dite, conte? Ritengo inoltre che...
    -  Aa-tù!    -   risonò in quel momento il grido prolungato di uno dei
    canettieri che si erano fermati. Immobile su di una piccola altura, in
    mezzo alle stoppie,  con la frusta in mano,  ripeté ancora  una  volta
    quel  grido  prolungato:  "Aa-tù!".  (Il  grido prolungato e la frusta
    sollevata  significava  che  egli  vedeva  davanti  a  sé  una   lepre
    acquattata).
    -  Pare  che  l'abbia  scovata,  eh?   - disse con noncuranza Ilagin.-
    Vogliamo inseguirla, conte?
    - Sì, bisogna andare...  e andiamo insieme,  eh?   -  rispose Nikolàj,
    guardando Erza e il fulvo Rugàj dello zio, i due rivali contro i quali
    non  gli  era mai capitato di mettere alla prova i propri cani.  "E se
    poi fanno fare una  figuraccia  alla  mia  Milka?",  pensava,  mentre,
    insieme con lo zio e con Ilagin, si avvicinava alla lepre.
    - E' adulta?   -  domandò Ilagin, accostandosi al cacciatore che aveva
    scovato la lepre e,  guardandosi attorno non senza una certa emozione,
    mandò un fischio di richiamo alla sua Erza...
    -E voi, Michaìl Nikànoric'?  -  chiese, rivolgendosi allo zio.
    Lo zio cavalcava cupo e accigliato.
    -  A  che  scopo  mi  ci dovrei immischiare?  I vostri cani sono stati
    pagati quanto costa un  villaggio,  valgono  migliaia  di  rubli.  Voi
    lanciate i vostri all'inseguimento, io starò a guardare. Su, su, Rugàj
    -     gridò.     -    Su,   Rugàjuska!     -    aggiunse,   esprimendo
    involontariamente con  quel  diminutivo  la  propria  tenerezza  e  la
    speranza che poneva in quel cane rossiccio.
    Natascia  vedeva e intuiva l'emozione nascosta di quei due vecchi e di
    suo fratello e si sentiva anch'essa agitata.
    Il cacciatore stava sempre ritto sul  piccolo  poggio  con  la  frusta
    sollevata; i signori gli si avvicinano con il cavallo al passo. I cani
    da  punta  che procedevano sulla linea dell'orizzonte si allontanavano
    sempre più dalla lepre; gli altri cacciatori,  meno i padroni,  fecero
    lo stesso. Tutti si muovevano lentamente e con cautela.
    -  Da  che  parte  ha voltato la testa?   -  domandò Nikolàj quando si
    trovò a circa cento passi dal cacciatore che aveva stanato  la  lepre.
    Ma  questi  non  fece  in  tempo  a rispondere che la lepre,  fiutando
    nell'aria la gelata del mattino successivo,  balzò via.  Una  muta  di
    cani, appaiati sui guinzagli, si slanciò ululando all'inseguimento giù
    per  il  pendio;  i  levrieri  si  gettarono sui cani da punta e sulla
    lepre. Tutti quei cacciatori,  che si erano mossi lentamente,  presero
    il  galoppo  attraverso  i  campi;  i  bracchieri  gridando:  "Fermo!"
    disorientavano i cani,  mentre i guidatori dei levrieri li  incitavano
    al grido di: "Aa-tù!".
    Il  tranquillo  Ilagin,  Nikolàj,  Natascia  e lo zio andavano come il
    vento senza sapere né dove né come,  non vedendo altro all'infuori dei
    cani e della lepre e temendo soltanto di perdere di vista,  anche solo
    per un attimo,  le tracce dell'animale.  La lepre era vecchia e agile.
    Dopo  aver  fatto  il primo balzo,  non si diede subito alla fuga,  ma
    agitò  le  orecchie  per  ascoltare  le  grida  e  il  calpestio   che
    all'improvviso  le risonarono attorno.  Fece,  senza affrettarsi,  una
    diecina di salti lasciando che i cani si avvicinassero e  poi,  scelta
    la propria direzione e conscia del pericolo,  abbassò le orecchie e si
    mise a correre. Si era appiattita in mezzo alle stoppie, ma dinanzi le
    si stendevano i campi già verdi dove il terreno era molle.  I due cani
    del  cacciatore che l'aveva avvistata,  essendo i più vicini di tutti,
    furono i primi a vederla e  a  lanciarsi  all'inseguimento:  ma  erano
    ancora  lontani  dal  raggiungerla  quando li sorpassò a volo la fulva
    Erza di Ilagin: si avvicinò sino alla distanza  di  una  lunghezza  di
    cane,  accelerò  la corsa con incredibile velocità,  mirando alla coda
    della lepre e, credendo di averla afferrata, cadde ruzzoloni. La lepre
    inarcò la schiena e accelerò ancora la corsa.  Dietro a Erza  comparve
    Milka dal largo dorso pezzato di nero,  e rapidamente si avvicinò alla
    lepre.
    - Mìluska cara!   -  risonò il grido trionfante di Nikolàj. Pareva che
    Milka fosse lì lì per raggiungere e agguantare la  preda:  invece  non
    solo  la raggiunse ma,  nell'impeto della corsa,  la superò.  La lepre
    fece un balzo laterale.  Di nuovo la bella Erza le fu da presso  e  si
    protese  proprio sulla coda dell'animale,  come se prendesse la misura
    per non sbagliare di nuovo e afferrarlo alla coscia posteriore.
    - Erzinka, cara!   -  si udì la voce piagnucolosa e diversa dal solito
    di Ilagin.
    Ma Erzinka non ascoltò la sua preghiera. Nel preciso momento in cui ci
    si  aspettava  che  essa afferrasse la lepre,  questa fece un balzo di
    lato e riprese a correre tra il verde dei campi e le stoppie. Di nuovo
    Erza e Milka, come due cavalli al timone,  si appaiarono e inseguirono
    la  lepre  la quale,  giunta al tratto intermedio tra campo e stoppie,
    poté correre più facilmente mentre i cani perdevano terreno.
    - Rugàj ! Rugàjuska! Così va bene, marsch!  -  gridò nel frattempo una
    terza voce e Rugàj,  il cane rossiccio e gobbo dello zio,  tendendo il
    più  possibile il corpo e inarcando la schiena,  già raggiungeva i due
    primi cani, li sorpassava e,  spingendosi con appassionato oblio di se
    stesso  sin  sopra  la  lepre,  la spinse dal terreno aperto sul campo
    seminato,  la rincorse con maggior rabbia sul  verde  molle  di  fango
    affondando sino alle ginocchia, cosicché lo si vide soltanto rotolare,
    insieme  con la preda,  con il dorso coperto di fango.  Attorno gli si
    disposero a stella i cani.  Dopo un minuto tutti stavano attorno  alla
    massa dei cani.  Lo zio,  l'unico felice, smontò da cavallo. Afferrata
    la lepre,  prese a scuoterla per farne colare il sangue e  intanto  si
    guardava  attorno  con  gli occhi sfuggenti,  senza sapere in che modo
    atteggiare le braccia e le gambe  e  parlava  senza  sapere  che  cosa
    dicesse né a chi parlasse.   -  Ecco,  benissimo,  marsch... questo sì
    che è un cane...  li ha battuti tutti,  anche quelli  da  mille  e  un
    rublo...    -   diceva,  ansimando e guardandosi rabbiosamente attorno
    come se imprecasse contro qualcuno,  come se tutti fossero suoi nemici
    e lo avessero offeso, e soltanto ora potesse finalmente giustificarsi.
    -    Eccoli  i  vostri  cani  da  mille e un rublo...  Corpo di bacco,
    benissimo, marsch!
    - Rugàj,  prendi!   -  esclamò gettando al cane la zampetta  tagliata,
    tutta inzaccherata di fango.  -  Te la sei meritata, corpo di bacco!
    - E' sfinito!  Per ben tre volte si è buttato da solo all'inseguimento
    -  diceva Nikolàj, anch'egli senza ascoltare nessuno e senza badare se
    gli altri gli prestavano attenzione o no.
    - Però l'ha presa di fianco!  -  osservò lo staffiere di Ilagin.
    - Già,  dopo aver fatto cilecca,  qualunque cane da guardia  l'avrebbe
    acchiappata    -    diceva intanto Ilagin rosso in viso,  respirando a
    fatica per la galoppata e l'emozione. Intanto Natascia,  senza prender
    fiato,   lanciava  strilli  gioiosi  ed  entusiastici  così  acuti  da
    stordire.  Con quel suo strillare ella esprimeva ciò che i  cacciatori
    esprimevano  parlando tutti in una volta.  E quegli strilli erano così
    strani e selvaggi che certo ella se ne sarebbe vergognata, in un altro
    momento, e tutti se ne sarebbero meravigliati.  Lo zio in persona legò
    la  lepre  e con un gesto abile e svelto la gettò attraverso la groppa
    del cavallo;  poi,  con l'aria di rimproverare tutti,  e di non  voler
    parlare con nessuno, inforcò il suo sauro e si allontanò.
    Tutti gli altri erano tristi e mortificati;  si divisero in silenzio e
    soltanto dopo un bel pezzo  riuscirono  a  fingere  l'indifferenza  di
    prima.  Ancora  a lungo guardarono il fulvo Rugàj che,  con la schiena
    gobba tutta coperta di fango, scuoteva il collare di ferro e procedeva
    calmo e tranquillo,  con l'aspetto del vincitore,  dietro  il  cavallo
    dello zio.
    "Io  sono  un  cane  come  tutti  gli  altri  quando  non si tratta di
    inseguire. Ma allora,  attenti!".  Questo pareva a Nikolàj che dicesse
    il cane, con quella sua aria da trionfatore.
    Quando,  molto  tempo  più  tardi,  lo zio si avvicinò a Nikolàj e gli
    rivolse la parola, il giovane fu lusingato che lo zio, dopo quanto era
    avvenuto, si degnasse ancora di parlargli.


    CAPITOLO 7.

    Quando,  verso sera,  Ilagin salutò Nikolàj,  questi si trovava a  una
    tale distanza da casa, che accettò volentieri la proposta dello zio di
    trascorrere la notte da lui nella sua proprietà di Michailovka .
    - E se veniste da me? Ecco, benone, marsch!  -  aveva detto lo zio.  -
    Sarebbe la cosa migliore.  Vedete,  il tempo è umido  -  proseguì,   -
    potreste riposare e la contessina la potremmo riaccompagnare a casa in
    calesse.
    L'invito fu accolto, e fu mandato a Otràdnoe un domestico per prendere
    il calesse mentre Nikolàj, Pétja e Natascia andarono dallo zio.
    Cinque o sei domestici, tra adulti e ragazzi, andarono a incontrare il
    padrone  all'ingresso  principale.  Una  diecina  di  donne,  vecchie,
    giovani  e  ragazzine,  spuntarono  da quello di servizio per vedere i
    cacciatori che tornavano. La presenza di Natascia,  di una signorina a
    cavallo,  eccitò  la curiosità delle donne di servizio dello zio a tal
    punto che  molte,  senza  alcun  imbarazzo,  le  si  avvicinavano,  la
    fissavano  negli occhi e facevano ad alta voce i loro commenti sul suo
    conto, come se si trattasse di un fenomeno in mostra che,  non essendo
    una creatura umana, non può né capire né udire ciò che si dice di lui.
    -  Arinka,  guarda,  è  seduta  di  fianco!  Lei  è  seduta e la gonna
    svolazza... Vedi, ha anche il corno!
    - Santi benedetti, e persino il coltello!
    - Ve', una tartara!
    - Come hai fatto  a  non  cadere?    -    chiedevano  le  più  ardite,
    rivolgendosi direttamente a Natascia.
    Lo  zio  scese  da  cavallo  davanti all'ingresso della sua casetta di
    legno circondata da un giardino e,  data  un'occhiata  alla  gente  di
    casa,  in  tono  imperioso,  gridò  che  chi non era necessario poteva
    andarsene e ordinò che fosse fatto tutto quanto occorreva per ricevere
    gli ospiti e i cacciatori.
    Tutti se la squagliarono.
    Lo zio fece scendere  da  cavallo  Natascia  e,  tenendola  per  mano,
    l'aiutò  a salire i malfermi scalini dell'entrata.  Nella casa,  dalle
    pareti di legno non intonacate,  non regnava molta pulizia: si  vedeva
    che  i suoi abitanti non si preoccupavano di lasciare qualche macchia,
    ma neppure vi si notava la trascuratezza.  Il  vestibolo,  dove  erano
    appese pelli di lupi e di volpi, era impregnato di un intenso odore di
    mele fresche.
    Attraverso l'anticamera,  lo zio condusse i suoi ospiti in una piccola
    sala, arredata con una tavola pieghevole e alcune sedie di mogano, poi
    in un salotto dove si  trovavano  un  tavolino  rotondo  di  legno  di
    betulla  e un divano,  e infine in uno studio con un divano sfiancato,
    un tappeto logoro, i ritratti di Suvorov,  del padre e della madre del
    padrone di casa e il ritratto di lui stesso in divisa militare.  Nello
    studio si sentiva un forte odore di tabacco e  di  cane.  Qui  lo  zio
    invitò i suoi ospiti a sedersi, li pregò di considerarsi in casa loro,
    e  uscì.  Rugàj,  con la schiena ancora coperta di fango,  entrò nello
    studio,  si sdraiò sul divano e cominciò a ripulirsi con la  lingua  e
    con i denti.  Dallo studio si partiva un corridoio in cui si vedeva un
    paravento con la stoffa lacerata.  Dietro al  paravento  si  sentivano
    risate e sussurri femminili. Natascia, Nikolàj e Pétja si sbarazzarono
    dei cappotti e si misero a sedere sul divano.  Pétja appoggiò la testa
    su un braccio e cadde immediatamente addormentato.  Natascia e Nikolàj
    tacevano;  avevano il volto acceso, erano affamati e molto allegri. Si
    scambiarono una occhiata (dopo la caccia, tra le quattro pareti di una
    stanza,  Nikolàj non riteneva necessario ostentare la sua  superiorità
    di  uomo  in  presenza  della sorella): Natascia ammiccò al fratello e
    tutti e due, incapaci ormai di trattenersi,  scoppiarono in una sonora
    risata, prima ancora di aver inventato un qualsiasi pretesto alla loro
    allegria.
    Poco dopo entrò lo zio, in casacca, calzoni turchini e scarpe basse, e
    Natascia  sentì che quell'abbigliamento,  che veduto già a Otràdnoe le
    aveva suscitato stupore e irrisione,  era un vero vestito,  per  nulla
    peggiore delle giubbe e delle marsine. Anche lo zio era allegro; e non
    solo  non  si  offese per l'ilarità dei giovani Rostòv (non gli poteva
    neppure passare per l'anticamera del cervello che  si  potesse  ridere
    della sua vita), ma si unì anch'egli alle loro risate senza motivo.
    - E brava la contessina!  Ecco, benone, marsch! Non ne avevo mai vista
    una che le possa stare alla pari!   -  esclamò,  porgendo una pipa dal
    lungo bocchino a Nikolàj e riempiendone per sé una corta,  dalla canna
    lavorata, che egli reggeva con gesto abituale, fra tre dita.  -  Tutta
    la giornata a cavallo, come un uomo, come se niente fosse!
    Poco dopo l'ingresso dello zio aprì l'uscio una ragazza che, si capiva
    dal rumore dei passi,  camminava scalza,  ed  entrò  una  bella  donna
    robusta e colorita,  sulla quarantina, con il doppio mento e le labbra
    tumide e rosse,  che reggeva  tra  le  mani  un  grande  vassoio.  Con
    un'espressione  di  affabile  ospitalità  negli occhi e in ogni gesto,
    guardò  gli  invitati   e   con   un   sorriso   gentile   li   salutò
    rispettosamente.  Nonostante un'obesità poco comune che la costringeva
    a spingere in fuori il petto e il ventre e a tirare indietro la testa,
    quella donna,  che era la governante di casa dello zio,  camminava con
    straordinaria leggerezza.  Si avvicinò al tavolo, vi posò il vassoio e
    con le abili,  bianche  mani  grassocce,  ne  tolse,  disponendole  in
    bell'ordine sulla tavola,  le bottiglie,  gli antipasti e vari tipi di
    leccornie. Fatto ciò, si diresse verso l'uscio e si fermò sulla soglia
    con le labbra atteggiate al sorriso. "Eccomi qui,  vedete chi sono.  E
    adesso puoi capire lo zio?",  pareva dire a Rostòv la sua apparizione.
    Come non capire? Non solo Rostòv,  ma persino Natascia capiva lo zio e
    il  significato  delle  sopracciglia  aggrottate e del sorriso lieto e
    soddisfatto che gli aveva  appena  increspato  le  labbra  quando  era
    entrata Anìssja Fëdorovna. Sul vassoio c'erano infusi di erbe, bevande
    diverse,  funghi, gallettine di grano nero, miele di favo, miele cotto
    e spumoso,  mele,  noci fresche e abbrustolite e noci  di  miele.  Poi
    Anìssja  Fëdorovna  portò ancora varie conserve di frutta fatte con il
    miele e lo zucchero, del prosciutto e un pollo appena arrostito.
    Tutte quelle ghiottonerie erano state scelte e  preparate  da  Anìssja
    Fëdorovna  e  tutte  facevano  pensare  alla sua freschezza,  alla sua
    pulizia, al suo candore e al suo simpatico sorriso.
    - Mangiate,  signorina contessina  -  diceva,  offrendo a Natascia  un
    piatto dopo l'altro.
    Natascia  mangiava  di  tutto  e  le  pareva di non aver mai veduto né
    assaggiato in alcun altro luogo simili  frittelle,  né  conserve  così
    profumate,  né noci al miele,  né pollastrelli così fragranti. Anìssja
    Fëdorovna uscì.  Rostòv e lo zio,  bevendo durante la cena rosolio  di
    ciliegie,  discorrevano  della  caccia passata e di quelle future,  di
    Rugàj e dei cani di Ilagin.  Natascia,  seduta sul divano,  eretta sul
    busto,  li ascoltava con gli occhi scintillanti. Parecchie volte tentò
    di svegliare Pétja,  per  fargli  mangiare  qualcosa,  ma  il  ragazzo
    borbottava nel sonno parole incomprensibili,  senza destarsi. Natascia
    sentiva  in  sé  una  tale  gaiezza,   si  trovava   tanto   bene   in
    quell'ambiente  per  lei  nuovo,  che  temeva  soltanto che il calesse
    arrivasse troppo presto a prenderla. Dopo uno di quei brevi improvvisi
    silenzi,  che capitano spesso quando si ricevono per la prima volta in
    casa propria dei conoscenti,  lo zio,  quasi rispondendo a un pensiero
    dei suoi ospiti, disse:
    - Ecco,  così vado verso la fine della mia vita.  Poi morirò...  ecco,
    benone,  marsch...  e  di  me non resterà più nulla.  Perché,  dunque,
    peccare?
    Il viso dello zio,  mentre diceva queste cose,  era molto espressivo e
    quasi  bello.  Rostòv,  ascoltandolo,  ricordò tutto il bene che aveva
    sentito dire di quell'uomo da suo padre e  dai  vicini.  In  tutto  il
    distretto egli godeva fama di essere un originale,  pieno di nobiltà e
    assolutamente disinteressato.  Spesso lo chiamavano come arbitro nelle
    questioni  di  famiglia,  lo  nominavano esecutore testamentario,  gli
    confidavano segreti,  lo eleggevano giudice  o  gli  affidavano  altre
    incombenze;  ma  egli  aveva  sempre rifiutato ostinatamente qualsiasi
    carriera pubblica; trascorreva l'autunno e la primavera nei campi, sul
    suo cavallo sauro;  d'inverno se ne stava in casa e  d'estate  dormiva
    nel suo ombroso, incolto giardino.
    - Perché non prendete servizio, zio?
    - Ho incominciato, ma ho piantato lì. Non è cosa per me. Ecco, benone,
    marsch! E' roba per voi, io non ho abbastanza intelligenza. Per quanto
    riguarda la caccia è un altro affare!  Aprite, dunque, quell'uscio!  -
    gridò.  -  Perché l'avete chiuso?
    L'uscio  in  fondo  al  corridoio  (che  lo  zio  chiamava  collidoio)
    conduceva  nella  camera  degli  scapoli,  come era chiamata la camera
    riservata ai cacciatori. Si sentì un rapido stropiccio di piedi nudi e
    una mano invisibile aprì l'uscio. Dal corridoio giunsero distintamente
    le note di una "balalàjka" (7) sonata  certamente  dalla  mano  di  un
    artista. Natascia già da un pezzo porgeva l'orecchio a quella musica e
    ora, per meglio udirla, uscì nel corridoio.
    -  E'  il  mio  Mitka,  il  cocchiere...  Gli  ho  comperato una buona
    "balalàjka"  -  disse lo zio;   -  mi piace tanto sentirla suonare   -
    spiegò.
    In  casa dello zio c'era la consuetudine che quando egli tornava dalla
    caccia Mitka sonasse la "balalàjka" nella stanza  dei  cacciatori.  Al
    vecchio piaceva ascoltare quella musica.
    -  Com'è bello!  Davvero molto bello!   -  disse Nikolàj con una certa
    involontaria noncuranza,  come se si vergognasse di ammettere  che  il
    suono di quella musica piaceva molto anche a lui.
    - Come,  molto bello?  -  domandò Natascia che aveva avvertito il tono
    con cui aveva parlato il fratello.   -  Non solo molto bello...  è una
    vera meraviglia!
    Come i funghetti,  il miele e il liquore dello zio le erano sembrati i
    migliori del mondo, così quella musica le pareva, in quel momento,  un
    insuperabile godimento.
    -  Ancora,  ancora,  vi  prego!    -    disse  Natascia  in  direzione
    dell'uscio,  non  appena  la  "balalàjka"  tacque.  Mitka  accordò  lo
    strumento  e riprese a sonare con bravura e con slancio la canzone "La
    signora",  ornandola di variazioni e di  ghirigori.  Lo  zio,  seduto,
    ascoltava attento,  con la testa piegata da un lato e con un sorriso a
    filo di labbra.  Il motivo di "La signora" fu ripetuto un centinaio di
    volte.  A  parecchie  riprese  il  sonatore  accordò  lo strumento,  e
    tremolarono gli stessi suoni di cui  gli  ascoltatori  non  erano  mai
    sazi,  ma  che  volevano  sentire  ripetere  ancora e ancora.  Anìssja
    Fëdorovna rientrò e appoggiò contro lo stipite il suo grosso corpo.
    - Vi degnate di ascoltare?   -  domandò  a  Natascia  con  un  sorriso
    straordinariamente simile a quello dello zio.   -  Mitka suona davvero
    bene!  -  aggiunse.
    - Ecco,  a questo punto non suona come dovrebbe  -  intervenne lo zio,
    con  un  gesto  energico.    -  Qui ci vuole una cascatella di note...
    ecco, benone, marsch... sì, una cascatella...
    - Sapete sonare, voi?  -  domandò Natascia. Lo zio,  senza rispondere,
    sorrise.
    -  Guarda un po',  Anìssjuska,  se le corde della mia chitarra sono in
    ordine.  Da un bel pezzo non l'ho più  presa  in  mano  ecco,  benone,
    marsch! L'ho proprio trascurata.
    Anìssja  Fëdorovna  si  avviò  premurosamente,  con  la  sua  andatura
    leggera,  a eseguire l'ordine del padrone e tornò poco dopo,  portando
    la chitarra.
    Lo  zio,  senza guardare nessuno,  soffiò via la polvere,  con le dita
    ossute batté sulla cassa dello strumento,  lo accordò e si sedette più
    comodamente  sulla  poltrona.  Con  un gesto un po' teatrale,  tenendo
    sollevato il gomito sinistro,  prese la chitarra  per  il  manico,  e,
    strizzando un occhio ad Anìssja Fëdorovna, non intonò "La signora", ma
    trasse dallo strumento un accordo sonoro e preciso;  poi, lentamente e
    con calma,  ma con vigore,  cominciò a modulare su un ritmo  dolce  la
    canzone allora assai nota. "Sulla strada selciata...". All'unisono con
    quella misurata gaiezza (quella stessa che emanava da tutta la persona
    di Anìssja Fëdorovna), il motivo della canzone fece vibrare l'animo di
    Nikolàj e di Natascia.  Anìssja Fëdorovna arrossì e, copertasi il viso
    con lo scialletto,  uscì dalla stanza.  Lo zio continuò a  sonare  con
    precisione  in  un tono limpido,  sicuro e rigoroso,  fissando con uno
    sguardo mutato e ispirato il punto da cui si era  allontanata  Anìssja
    Fëdorovna.   Qualcosa  sorrideva  appena  sul  suo  viso,  un  sorriso
    impenetrabile a un angolo della bocca, sotto il baffo grigio; e questo
    specialmente quando il ritmo della canzone si accentuava,  si sfrenava
    e si spezzava bruscamente.
    - Che meraviglia,  zio!  Che meraviglia!  Ancora,  ancora!  -  esclamò
    Natascia,  non appena egli ebbe finito.  E,  balzando dal  suo  posto,
    corse ad abbracciare e a baciare lo zio.
    -  Nikòlinka,  Nikòlinka!   -  disse rivolgendosi al fratello come per
    chiedergli: "ma che è mai questo?".
    Anche Nikolàj gustava molto la musica  dello  zio.  Questi  ripeté  la
    canzone. Il viso sorridente di Anìssja Fëdorovna comparve di nuovo nel
    rettangolo della porta e altri visi comparvero dietro di lei... Lo zio
    sonò: "Laggiù mentre attinge acqua alla fresca sorgente, una fanciulla
    grida:  aspetta!"  e  poi  fece  una variazione abilissima,  lanciò un
    accordo e si mise ad agitare le spalle.
    - Su,  su,  zietto caro,  ancora!   -    supplicò  Natascia  con  voce
    implorante, come se fosse in gioco la sua vita.
    Lo  zio si alzò e parve che in lui ci fossero due uomini: l'uomo serio
    sorrise gravemente del buontempone e il  buontempone  mosse  un  passo
    ingenuo e preciso prima di iniziare la danza.
    - Su, nipotina!  -  gridò, facendo un cenno d'invito a Natascia con la
    mano che aveva spezzato l'accordo.
    Natascia  si sbarazzò dello scialletto che l'avvolgeva,  corse davanti
    allo zio,  e con le mani sui fianchi fece un grazioso movimento con le
    spalle e si fermò.
    Dove,  quando e come quella contessina educata da un'emigrata francese
    aveva assorbito,  dall'aria russa  che  respirava,  quello  spirito  e
    quegli  atteggiamenti  che  le  danze francesi da gran tempo avrebbero
    dovuto cancellare?  Ma  la  sua  sensibilità  e  i  suoi  gesti  erano
    precisamente quelli istintivi,  non imparati,  che lo zio si aspettava
    da lei.  Non appena ella si alzò e rimase ferma davanti allo zio,  con
    le  labbra atteggiate a un sorriso trionfante,  fiero e divertito,  la
    prima paura che per un  attimo  aveva  afferrato  Nikolàj  e  tutti  i
    presenti,  la paura cioè che non riuscisse a cavarsela,  svanì e tutti
    già erano in ammirazione davanti a lei.
    Ella faceva proprio ciò che doveva,  e lo  faceva  con  tale  perfetta
    precisione che Anìssja Fëdorovna,  che si era affrettata a porgerle il
    fazzoletto indispensabile alla  sua  danza,  rise  sino  alle  lacrime
    guardando  quella sottile,  graziosa contessina,  così diversa da lei,
    vestita di seta e di velluto, che sapeva intendere tutto ciò che c'era
    in Anìssja, nel padre di Anìssja,  nella zia e nella madre di lei e in
    ogni anima russa.
    -  Brava  contessina!  Ecco,  benone,  marsch...    -  esclamò lo zio,
    ridendo gioiosamente,  non appena ebbe finito la danza.   -   Ah,  che
    nipotina!  Ormai  non  ti  resta che sceglierti un buon marito!  Ecco,
    benone, marsch!
    - L'ha già scelto  -  intervenne Nikolàj, sorridendo.
    - Ah!   -  esclamò lo zio con  stupore,  guardando  interrogativamente
    Natascia che, con un sorriso felice, annuì con un cenno del capo.
    -  E  che marito!   -  esclamò.  Ma non appena ebbe pronunziato queste
    parole, un nuovo, diverso ordine di idee e di sentimenti sorse in lei.
    "Che significava  il  sorriso  di  Nikolàj  mentre  diceva  "L'ha  già
    scelto"?  Era  contento  o  non  lo  era?  Pareva  pensare  che il mio
    Bolkonskij non avrebbe approvato e capito questa nostra  allegria.  Ma
    no,  l'avrebbe capita benissimo. E adesso, dove sarà?", pensò Natascia
    e, di colpo,  il suo viso assunse un'espressione di tristezza.  Ma non
    durò  che  un  secondo.  "Non  devi  pensarci,  non devi assolutamente
    pensarci!", si disse e, sorridendo, tornò a sedersi accanto allo zio e
    lo pregò di sonare ancora qualcosa.
    Lo zio eseguì una canzone e un valzer;  poi,  dopo un po' di silenzio,
    tossì e intonò la sua prediletta canzone di caccia:

    "Come era bella la prima neve
    che quella sera cadeva, cadeva...".

    Lo  zio  cantava come canta il popolo,  con la convinzione spontanea e
    assoluta che tutto il significato di una canzone  sia  soltanto  nelle
    parole  e  che  la  melodia  venga  da sé,  che non esista una melodia
    isolata,  ma che essa serva soltanto  per  l'armonia.  Perciò  appunto
    quella  melodia,   inconsapevole  come  il  canto  dell'usignolo,  era
    straordinariamente bella,  anche in bocca allo zio.  Natascia  ne  era
    entusiasta. Decise di non continuare a studiare l'arpa, ma di imparare
    soltanto  la  chitarra.  Pregò  lo  zio di darle lo strumento e subito
    seppe trarne gli accordi di una canzone.
    Verso le dieci giunsero una "linéjka" (8), un calessino e tre uomini a
    cavallo,  mandati a prendere Natascia e Pétja.  Il conte e la contessa
    non  sapevano  dove fossero e,  come disse il messaggero,  erano molto
    inquieti.
    Pétja fu preso in braccio,  portato giù e deposto nella "linéjka" come
    un corpo morto;  Natascia e Nikolàj presero posto nel calesse.  Lo zio
    avvolse  Natascia  nello  scialle  e  la  salutò  con  una   tenerezza
    affettuosa,  tutta  nuova.  Li  accompagnò  a  piedi sino al ponte che
    bisognava aggirare per passare a guado,  e  diede  ordine  che  alcuni
    cacciatori, muniti di lanterne, precedessero i veicoli.
    - Arrivederci,  cara nipote!   -  risonò dal buio la sua voce, che non
    era più la voce che Natascia conosceva,  ma quella che aveva  cantato:
    "Com'era bella la prima neve!".
    Nel villaggio che attraversarono,  brillavano qua e là alcuni lumicini
    rossi e si diffondeva un odore di fumo che dava allegria.
    - Che delizia, quello zio!   -  esclamò Natascia quando uscirono sulla
    strada maestra.
    - Sì  -  rispose Nikolàj.  -  Non hai freddo?
    -  No,  sto  bene,  sto  benissimo.  Mi sento a meraviglia  -  rispose
    Natascia quasi con un certo stupore. Rimasero a lungo silenziosi.
    La notte era umida e  buia.  Non  si  vedevano  i  cavalli,  si  udiva
    soltanto il diguazzare delle loro zampe nel fango invisibile.
    Che  accadeva  nell'animo  infantile  e sensibile di Natascia che così
    avidamente accoglieva e assimilava tutte le  più  diverse  impressioni
    della  vita?  Come  si  fondevano  in  lei?  Certo quella sera ella si
    sentiva profondamente felice. Quando fu vicina a casa, si mise tutto a
    un tratto a canterellare il motivo della canzone:  "Com'era  bella  la
    prima  neve",  motivo  che  aveva  inutilmente  cercato lungo tutta la
    strada e che infine le era ritornato alla memoria.
    - L'hai ritrovato?  -  le domandò Nikolàj.
    - A che cosa pensavi, ora, Nikòlinka?  -  chiese Natascia.
    Essi amavano farsi questa domanda.
    - Io?  -  rispose Nikolàj, ricordando.  -  Ecco,  dapprima pensavo che
    Rugàj,  quel  cane rossiccio,  assomiglia allo zio e che,  se fosse un
    uomo, terrebbe sempre lo zio con sé, se non per la caccia,  almeno per
    il  suo buon carattere,  ma lo terrebbe.  Com'è buono,  lo zio!  Non è
    vero? E tu, dimmi, a che cosa pensavi?
    - Io? Aspetta, aspetta...  Prima pensavo che noi siamo qui in carrozza
    e  andiamo  o  crediamo  di  andare a casa e invece Iddio solo sa dove
    andiamo in questo buio e potrebbe darsi che,  arrivati,  ci trovassimo
    non  a Otràdnoe,  ma in un regno incantato!  E poi ho pensato anche...
    No, non ho pensato a niente altro.
    - Lo so,  pensavi certamente a "lui"  -   disse  Nikolàj,  sorridendo,
    come Natascia indovinò dal suono della sua voce.
    -  No    -   rispose la fanciulla,  benché nello stesso momento avesse
    realmente pensato al  principe  Andréj,  chiedendosi  se  lo  zio  gli
    sarebbe  piaciuto.    -   E mi ripeto ancora e me lo sono ripetuto per
    tutta la strada: come camminava bene Anìssjuska,  proprio bene...    -
    aggiunse.  E  Nikolàj  udì nel buio la risata felice,  allegra e senza
    motivo della fanciulla.
    - Sai?  -  disse ella a un tratto.  -  Sono certa che non sarò mai più
    così felice e così serena come adesso.
    - Sciocchezze, assurdità, stupidaggini  -  le rispose Nikolàj e pensò:
    "Che incantevole creatura questa mia Natascia.  Non avrò mai  un'amica
    come lei. Perché si sposa? Andremmo sempre in giro insieme...".
    "Com'è caro questo Nikolàj", pensava nello stesso momento Natascia.
    - Ah!  c'è ancora il lume acceso nel salotto!  -  osservò indicando le
    finestre della casa che brillavano  nell'oscurità  umida  e  vellutata
    della notte.


    CAPITOLO 8.

    Il  conte  Iljà Andréevic' aveva rinunziato alla carica di maresciallo
    della nobiltà,  perché quell'ufficio era causa di troppe spese.  Ma  i
    suoi  affari andavano ugualmente di male in peggio.  Spesso Natascia e
    Nikolàj sorprendevano misteriosi e agitati colloqui tra i  genitori  e
    sentivano  discutere sulla vendita della ricca casa avita dei Rostòv e
    della loro proprietà presso Mosca.  Non essendo più maresciallo  della
    nobiltà,  il conte non aveva più l'obbligo di dare grandi ricevimenti,
    e  a  Otràdnoe  la  vita  scorreva  più  tranquilla  che  negli   anni
    precedenti; la casa grande e le dipendenze erano tuttavia sempre piene
    di  gente  e  più  di venti persone sedevano ogni giorno a tavola.  Si
    trattava o di persone intime che venivano da molto  tempo  nella  casa
    come  membri  della  famiglia  o di persone la cui presenza nella casa
    pareva essere  indispensabile.  Tali  erano  Dimmler,  il  maestro  di
    musica,  e  la moglie,  Vogel il maestro di ballo,  e la famiglia;  la
    vecchia signorina Bélova che abitava in casa,  e molti altri ancora: i
    precettori   di   Pétja,   l'ex-governante  delle  signorine  e  anche
    semplicemente persone per le quali era più conveniente vivere in  casa
    del  conte  che in casa propria.  Non c'erano più i grandi ricevimenti
    dei bei tempi  passati,  ma  l'andamento  della  vita  era  sempre  il
    medesimo,  poiché  il  conte  e  la  contessa  non  potevano concepire
    diversamente l'esistenza.  Identica era ancora l'organizzazione  della
    caccia,  ampliata,  anzi,  da Nikolàj; nelle scuderie c'erano sempre i
    soliti cinquanta cavalli e quindici cocchieri;  si facevano gli stessi
    regali  assai  costosi  in  occasione  delle  feste di onomastico e si
    organizzavano ancora i pranzi solenni ai quali  partecipava  tutto  il
    distretto; le stesse partite di "whist" e di "boston" durante le quali
    il  conte,  lasciando  vedere a tutti le proprie carte,  permetteva ai
    vicini  di  vincergli  centinaia  di  rubli,   a   quei   vicini   che
    consideravano  il  diritto  di  fare  una  partita  con  il conte Iljà
    Andréevic' come la loro rendita più vantaggiosa.
    Il conte si dibatteva nelle sue difficoltà  finanziarie  come  in  una
    immensa  rete,  sforzandosi  di non credere di esservi impigliato e di
    impigliarvisi ogni giorno di più, e sentendosi incapace sia di rompere
    le maglie sia di scioglierle con paziente prudenza.  La  contessa,  il
    cui  cuore  era  pieno  di  tenerezza  per  i figli,  sentiva che essi
    andavano verso la rovina, che il conte non era colpevole, che egli non
    poteva essere diverso  da  quello  che  era,  che  anch'egli  soffriva
    (sebbene   cercasse   di  nasconderlo)  per  la  consapevolezza  della
    disastrosa condizione sua e dei figliuoli, e cercava i mezzi per porvi
    riparo.  Dal suo punto di vista femminile,  la contessa non vedeva che
    un  mezzo: il matrimonio di Nikolàj con una ricca ereditiera.  Sentiva
    che questa era l'ultima speranza e che, se Nikolàj avesse rifiutato il
    partito che essa gli aveva trovato,  sarebbe  svanita  per  sempre  la
    possibilità  di rimettere in sesto gli affari.  Il "partito" era Julie
    Karàgina,  figlia di eccellenti e  virtuosi  genitori,  che  i  Rostòv
    conoscevano  sin  da bambina e che ora,  quando era morto l'ultimo dei
    suoi fratelli, era diventata una ricca ereditiera.
    La contessa aveva scritto direttamente alla  madre  della  Karàgina  a
    Mosca,  proponendole il matrimonio della figlia con Nikolàj e ne aveva
    avuta una risposta favorevole. La Karàgina dichiarava che da parte sua
    acconsentiva,  ma che tutto sarebbe dipeso  dalle  inclinazioni  della
    figlia e che intanto invitava Nikolàj a recarsi a Mosca.
    Spesse  volte,  con  le lacrime agli occhi,  la contessa aveva detto a
    Nikolàj che il suo unico desiderio,  dopo aver accasato le  figliuole,
    era di vedere lui ammogliato;  assicurava che sarebbe scesa tranquilla
    nella tomba se questo desiderio si fosse avverato,  e  gli  confessava
    inoltre di aver in vista per lui una graziosissima fanciulla, cercando
    di conoscere l'opinione del figlio sul matrimonio, in generale.
    In  altri  colloqui con Nikolàj tesseva le lodi di Julie e consigliava
    il figlio di andare a Mosca per divertirsi un po'.  Nikolàj indovinava
    lo scopo dei discorsi di sua madre e, durante uno di essi, ottenne che
    ella  gli  parlasse con assoluta franchezza.  La contessa gli confessò
    che  l'unica  speranza  per  la  famiglia  minacciata   dalla   rovina
    consisteva nel suo matrimonio con la Karàgina.
    -  Ma  come?  Se  io  amassi  una  ragazza povera,  esigereste dunque,
    "maman",  che io sacrificassi il mio amore  e  il  mio  onore  per  il
    denaro?   -  le domandò Nikolàj senza rendersi conto della crudeltà di
    quella domanda e desiderando soltanto di  dimostrare  la  sua  nobiltà
    d'animo.
    -  No,  tu  non  mi hai capita  -  rispose la madre,  non sapendo come
    giustificarsi.  -  Tu non mi hai capita, Nikòlinka. Io desidero la tua
    felicità  -  aggiunse e,  sentendo di non dire la verità e  di  essere
    sul punto di imbrogliarsi, si mise a piangere.
    -  Mamma,  non  piangete;  ditemi  soltanto ciò che volete da me;  voi
    sapete che darei  qualsiasi  cosa,  anche  la  vita,  pur  di  sapervi
    tranquilla  -  disse Nikolàj.   -  Sono pronto a sacrificare tutto per
    voi... sì, anche i miei sentimenti!
    Ma la contessa non voleva che  la  questione  fosse  posta  così.  Non
    voleva  sacrificare  suo  figlio,  proprio  lei,  che  avrebbe  invece
    desiderato sacrificarsi per lui.
    - No,  tu non mi  hai  capita,  non  parliamone  più    -    concluse,
    asciugandosi le lacrime.
    "Sì,  forse  è  vero,  io amo una ragazza povera",  si diceva Nikolàj;
    "dovrei sacrificare il mio sentimento e il mio  onore  al  denaro?  Mi
    meraviglia  che  la  mamma  abbia potuto dirmi questo.  Perché Sònja è
    povera, io non posso amarla", pensava, "non posso corrispondere al suo
    fedele,  devoto amore?  Certo sarei più felice con  lei  che  con  una
    bambola qualunque come Julie.  Io non so comandare ai miei sentimenti.
    Se amo Sònja,  il mio amore è più alto e più forte di qualsiasi  altra
    cosa".
    Nikolàj  non  partì  per  Mosca,  la  contessa non ritornò più con lui
    sull'argomento del matrimonio,  ma,  con tristezza e talora anche  con
    dispetto,  notava  i  segni  di  una sempre crescente intimità tra suo
    figlio e Sònja che non aveva dote.  Rimproverava  se  stessa,  ma  non
    poteva  fare a meno di brontolare e di cercar pretesti per prendersela
    con  la  fanciulla,   spesso  la  redarguiva   senza   alcun   motivo,
    interpellandola  con  il  "voi"  e  chiamandola  "mia  cara".  Ciò che
    soprattutto irritava la buona contessa era il fatto che Sònja,  quella
    nipote  povera  dagli occhi neri,  fosse così mite,  così dolce,  così
    devotamente grata ai suoi benefattori e così costante e fedele nel suo
    amore  per  Nikolàj,   che  non  le  riusciva  di  trovar   nulla   da
    rimproverarle.
    Nikolàj  trascorreva  in  casa dei genitori l'ultimo periodo della sua
    licenza.  Intanto era giunta una quarta lettera del fidanzato principe
    Andréj, da Roma, nella quale diceva che già da parecchio tempo sarebbe
    stato sulla via del ritorno in Russia se, per effetto del clima caldo,
    la  sua  ferita  non  si  fosse  inaspettatamente riaperta,  il che lo
    costringeva a differire la partenza sino all'inizio del prossimo anno.
    Natascia era sempre ugualmente innamorata del  suo  fidanzato,  sempre
    ugualmente  serena  nel suo amore e più che mai accessibile a tutte le
    gioie della vita;  ma verso la fine del quarto  mese  di  separazione,
    cominciò  ad  avere  qualche  accesso di tristezza contro la quale non
    riusciva a reagire.  Aveva pietà di se stessa,  rimpiangeva di perdere
    tutto  quel  tempo  per niente e per nessuno,  mentre si sentiva tanto
    disposta ad amare e ad essere amata.
    In casa dei Rostòv non regnava certo l'allegria.


    CAPITOLO 9.

    Venne il Natale  e,  tranne  gli  auguri  solenni  dei  vicini  e  dei
    domestici,  tranne gli abiti nuovi indossati da tutti, non ci fu nulla
    di particolare a distinguere le giornate festive;  eppure  nel  freddo
    senza vento,  a venti gradi sotto zero,  nel sole luminoso e accecante
    del giorno e nel chiarore stellato della notte invernale,  si  sentiva
    la necessità di solennizzare in qualche modo quel momento dell'anno.
    Al  terzo  giorno di festa,  dopo il pranzo,  tutte le persone di casa
    avevano raggiunto le proprie camere.  Era il momento più noioso  della
    giornata. Nikolàj, che durante la mattinata si era recato in visita da
    certi  vicini,  si era addormentato nella sala dei divani.  Il vecchio
    conte riposava nel suo studio.  Sònja,  seduta alla tavola rotonda del
    salotto,  ricopiava un disegno.  La contessa stava disponendo le carte
    per un solitario.  Nastàssja  Ivànovna,  il  buffone,  con  la  faccia
    triste, sedeva presso la finestra vicino a due vecchie. Natascia entrò
    nel  salotto,  si avvicinò a Sònja,  guardò che cosa faceva la cugina,
    poi andò dalla madre e le si fermò accanto, in silenzio.
    - Che cos'hai da girare come un'anima senza  pace?    -    domandò  la
    contessa.  -  Vuoi qualche cosa?
    -  Voglio  "lui"...  subito;  ho  bisogno  di  "lui" immediatamente  -
    rispose Natascia con  gli  occhi  scintillanti,  senza  sorridere.  La
    contessa alzò il capo e fissò la figliuola.  -  Non guardatemi, mamma,
    non guardatemi, se no mi metto a piangere.
    - Siediti qui, vicino a me  -  disse la contessa.
    -  Mamma,  ho bisogno di "lui".  Perché devo tormentarmi così?   -  La
    voce le si spezzò,  le lacrime le sgorgarono dagli occhi ed ella,  per
    nasconderle,  si  voltò  rapidamente e uscì dalla stanza.  Entrò nella
    sala dei divani, vi si fermò, rifletté per un momento,  poi andò nella
    stanza  delle cameriere,  dove la vecchia governante stava brontolando
    contro  una  servetta  la  quale,   ansimando,   era   entrata   tutta
    infreddolita dal cortile.
    -  Avete  voglia  di divertirvi,  voialtre,  ma ogni cosa a suo tempo-
    diceva la vecchia.
    - Lasciala fare,  Kondràtevna  -    intervenne  Natascia.    -    Va',
    Mavruscia va'...
    Lasciata   libera   Mavruscia,   Natascia  attraverso  la  sala  passò
    nell'anticamera. Tre domestici, un vecchio e due giovani,  giocavano a
    carte.  Interruppero  il gioco e si alzarono non appena videro entrare
    la signorina. "Che devo fare di loro?", pensò Natascia.
    - Tu, Nikita, va' per favore...  -  (dove devo mandarlo?)  -  sì,  va'
    giù in cortile e portami per favore un gallo; e tu, Miscia, portami un
    po' di avena.
    -  Ordinate di portarvi dell'avena?   -  domandò Miscia allegramente e
    pieno di zelo.
    - Va', va' presto...  -  ordinò il vecchio.
    - Quanto a te, Fëdor, devi procurarmi un po' di gesso.
    Passando davanti  alla  dispensa,  Natascia  ordinò  di  preparare  il
    samovàr, benché non fosse affatto l'ora del tè.
    Il  dispensiere  Fokà  era  l'uomo  più  irritabile  di tutta la casa:
    Natascia si divertiva a provare il  proprio  potere  su  di  lui.  Non
    credette a quell'ordine e andò di là a informarsi se dovesse veramente
    preparare il samovàr.
    - Ah,  questa signorina!   -  esclamò Fokà,  fingendo di aggrottare il
    viso e guardando Natascia.
    Nessuno nella casa disturbava tanta gente né  dava  tanto  da  fare  a
    tutti  quanti  come  Natascia.  Non poteva vedere con indifferenza una
    persona di servizio senza mandarla subito  da  qualche  parte.  Pareva
    voler  provare  se  c'era  qualcuno  tra  loro che osasse ribellarsi o
    tenerle il broncio.  Eppure nessun ordine veniva  eseguito  con  tanta
    sollecitudine quanto quelli impartiti da Natascia.  "Cosa potrei fare?
    Dove potrei andare?", pensava la fanciulla,  camminando lentamente per
    il corridoio.
    - Nastàssja Ivànovna,  cosa nascerà da me?   -  domandò al buffone che
    le veniva incontro, con addosso il suo giubbetto da donna.
    - Da te nasceranno pulci, grilli e cavallette  -  rispose il buffone.
    "Mio Dio!  Mio  Dio!  Sempre  le  stesse  cose!  Dove  devo  andare  a
    nascondermi?  Che farò di me?",  e rapidamente, battendo i piedi, salì
    la scala e andò da Vogel che con la moglie abitava al piano superiore.
    Da Vogel trovò due governanti; sulla tavola erano posati alcuni piatti
    con uva secca, noci e mandorle.  Le donne discutevano se la vita fosse
    più  cara  a  Mosca  o  a Odessa.  Natascia si sedette ascoltò la loro
    conversazione con un viso serio e pensoso; poi si alzò e disse:
    - L'isola di Madagascar!  Ma-da-ga-scar!   -  ripeté,  scandendo  ogni
    sillaba e,  senza rispondere alle domande di madame Schoss a proposito
    di quanto aveva detto, uscì dalla stanza.
    Anche suo fratello Pétja era di sopra,  dal  suo  precettore,  con  il
    quale stava fabbricando dei fuochi d'artificio che aveva intenzione di
    accendere quella notte.
    - Pétja, Pétja!  -  gli gridò.  -  Portami giù!
    Pétja accorse e si piegò.  Essa gli saltò sulla schiena,  gli cinse il
    collo con le braccia e, saltellando,  si mise a correre.-  No,  lascia
    stare...  l'isola  di  Madagascar   -  ripeté e,  scivolando giù dalla
    schiena di Pétja, scese a piedi le scale.
    Come se avesse percorso il suo regno mettendo alla  prova  il  proprio
    potere  e  si  fosse convinta che sebbene tutti le fossero sottomessi,
    ella si annoiava ugualmente,  Natascia  entrò  nel  salone,  prese  la
    chitarra, si sedette in un angolo buio dietro un armadietto e cominciò
    a pizzicare le corde nei toni bassi, traendo un motivo di un'opera che
    aveva  ascoltato  a  Pietroburgo  insieme con il principe Andréj.  Per
    ascoltatori  estranei,   i  suoni  che  uscivano  dalla  chitarra  non
    avrebbero  avuto alcun significato,  ma nell'immaginazione di Natascia
    essi erano accompagnati da un susseguirsi di  ricordi.  Seduta  dietro
    l'armadietto,  con  lo  sguardo  fisso  su  una  striscia  di luce che
    filtrava  dalla  porta  della  dispensa,  ascoltava  se  stessa  e  si
    abbandonava  ai  ricordi.  Si  trovava  in  uno  stato  d'animo che la
    trascinava a riandare indietro con il pensiero.
    Sònja,  con un bicchiere in mano,  attraversò la sala per andare nella
    dispensa.  Natascia  la  guardò,  guardò  la  fessura nell'uscio della
    dispensa e le parve di ricordarsi di avere già  visto  un'altra  volta
    Sònja  con un bicchiere in mano nella luce che usciva da quella stessa
    porta. "Sì, era proprio come adesso!", pensò Natascia
    - Sònja, che motivo è questo?  -  gridò Natascia,  traendo alcune note
    dalla corda più grossa.
    - Ah,  sei qui?  -  esclamò Sònja, trasalendo; si avvicinò e rimase in
    ascolto.   -  Non so: "La Tempesta",  forse?   -   disse  timidamente,
    temendo di sbagliare.
    "Sì, era proprio così: essa ha trasalito allo stesso modo, allo stesso
    modo  si è avvicinata e ha avuto lo stesso timido sorriso quando ciò è
    accaduto", pensò Natascia.  "E proprio allo stesso modo ho pensato che
    le manca qualcosa".
    -  No,  questo è il coro di "Il portatore d'acqua" (9),  senti?   -  E
    Natascia finì di cantare il motivo perché Sònja lo  riconoscesse.    -
    Dove andavi?  -  le domandò poi.
    - A cambiare l'acqua nel bicchiere. Sto per finire il disegno.
    -  Tu  sei  sempre  occupata,  io invece non posso far nulla  -  disse
    Natascia.  -  Nikòlinka dov'è?
    - Credo che dorma.
    - Sònja, va' a svegliarlo  -  disse Natascia.   -  Digli che l'aspetto
    per cantare.
    Rimase  ancora  seduta  riflettendo al significato che poteva avere il
    ricordarsi di quella scena di un giorno lontano e,  senza aver risolto
    il   problema   e   senza   affatto   rammaricarsene,    ritornò   con
    l'immaginazione al tempo trascorso con il principe Andréj  quando  lui
    la guardava con occhi innamorati.
    "Ah,  se almeno tornasse presto! Ho tanta paura che ciò non avvenga. E
    intanto, cosa più importante,  io mi faccio vecchia ecco!  Non ci sarà
    più  in  me  quello  che  c'è  adesso.  Ma forse arriverà oggi,  forse
    arriverà subito.  Chissà che non  sia  già  arrivato  e  sia  già  nel
    salotto! Forse è arrivato ieri, e io me ne sono dimenticata". Si alzò,
    posò la chitarra e andò in salotto.  Tutti i familiari,  i precettori,
    le governanti e  gli  ospiti  erano  seduti  alla  tavola  del  tè.  I
    domestici erano in piedi attorno al tavolo,  ma il principe Andréj non
    c'era, e la vita era sempre la stessa.
    - Ah,  eccola!   -  esclamò Iljà  Andreic'  nel  vedere  Natascia  che
    entrava.  -  Su, vieni a sederti vicino a me.  -  Ma Natascia si fermò
    accanto alla madre e si guardò attorno, come cercando qualcuno.
    -  Mamma!    -    proruppe.    -   Datemelo,  datemelo,  mamma presto,
    presto...-  e a fatica si trattenne dal mettersi a singhiozzare.
    Sedette alla tavola,  ascoltò la conversazione delle persone attempate
    e di Nikolàj che finalmente era sceso e si era unito agli altri.  "Mio
    Dio, mio Dio! Sempre gli stessi visi, le stesse conversazioni,  e papà
    che  tiene  in  mano  la  tazza  e  ci soffia sopra sempre allo stesso
    modo!",  si diceva Natascia,  sentendo con orrore un senso di disgusto
    che  sorgeva  dentro  di lei verso tutte le persone di famiglia perché
    erano sempre le stesse.
    Dopo il te Nikolàj,  Sònja e Natascia andarono nel salotto dei divani,
    nel  loro  cantuccio  preferito,  dove  avevano  sempre inizio le loro
    conversazioni più intime.


    CAPITOLO 10.

    - Non ti accade qualche volta  -  domandò Natascia al fratello  quando
    furono seduti nella sala dei divani  -  non ti accade qualche volta di
    aver l'impressione che non avverrà mai più nulla,  nulla...  che tutto
    quanto vi era di buono è già avvenuto? E che ti rimanga una sensazione
    non di noia, ma di tristezza?
    - E come!   -  egli rispose.   -  Mi capita talvolta  che  tutto  vada
    bene, che tutti siano allegri, e io sono afferrato da un senso di noia
    per tutto e penso che tutti debbano morire.  Una volta, al reggimento,
    non ero andato alla passeggiata, e là sonava la musica... e tutto a un
    tratto ero stato preso dalla tristezza...
    - Oh sì, lo so che succede così  -  lo interruppe Natascia.  -  Questo
    mi accadeva quando ero ancora piccina.  Ricordi?  Una volta sono stata
    messa in castigo per le prugne: voi tutti ballavate e io, seduta nella
    stanza  da  studio,  singhiozzavo.  Non  me  ne  dimenticherò mai: ero
    oppressa dalla tristezza,  e mi facevano pena tutti,  tutti: io,  voi,
    gli altri. E pensavo che non ero colpevole, te ne ricordi?
    - Mi ricordo  -  rispose Nikolàj.  -  Mi ricordo che poi venni da te e
    avrei   voluto   consolarti   ma,    sai,   mi   vergognavo.   Eravamo
    incredibilmente buffi. Io avevo allora un giocattolo,  un pupazzetto e
    te lo volevo regalare. Te ne ricordi?
    -  E tu ti ricordi  -  continuò Natascia con un sorriso pensoso tanto,
    tanto tempo fa,  quando eravamo ancora proprio piccini,  che lo zio ci
    chiamò  nel suo studio,  ancora nella vecchia casa,  ed era buio,  noi
    andammo e tutt'a un tratto vedemmo la...
    - Un moro  -  concluse Nikolàj con un  gioioso  sorriso.    -    Com'è
    possibile  non ricordarsene?  Ancora adesso non so se era veramente un
    moro o se lo abbiamo visto in sogno,  oppure se è una  storia  che  ci
    hanno raccontato.
    - Era grigio,  ti ricordi, e aveva i denti bianchi... stava in piedi e
    ci guardava...
    - Ve ne ricordate, Sònja?  -  domandò Nikolàj.
    - Sì,  sì,  ricordo anch'io  qualcosa    -    rispose  timidamente  la
    fanciulla...
    -  Ho  domandato  di  questo  moro  al babbo e a a mamma,   -  riprese
    Natascia  -  ma mi hanno risposto che non c'è mai stato  nessun  moro.
    Eppure te ne ricordi anche tu!
    - E come! Vedo i suoi denti come se fosse ora...
    - Che strano! E' come se fosse accaduto in sogno. E questo mi piace.
    -  E ti ricordi di quando facevamo rotolare le uova nel salone e tutto
    a un tratto apparvero due vecchie che si misero a girare in tondo  sul
    tappeto? E' accaduto davvero o no? Ti ricordi com'era divertente?
    - Sì. E ti ricordi quando il babbo, vestito con la pelliccia turchina,
    sparò con il fucile dal terrazzino della casa?
    Essi   rievocavano  sorridendo,   non  con  la  tristezza  senile  del
    ricordare,  ma con il poetico giovanile piacere  del  richiamare  alla
    mente i ricordi del più lontano passato, dove le visioni si confondono
    con  la realtà...  e ridevano dolcemente,  immersi in una indefinibile
    gioia...
    Sònja,  come sempre,  sebbene i ricordi fossero  comuni,  era  rimasta
    fuori dai loro discorsi.
    Si  ricordava  poco di ciò che i due fratelli venivano rievocando e le
    poche cose che ricordava non destavano in lei  il  sentimento  poetico
    che  provavano  gli  altri  due.  Ella si limitava a gioire della loro
    gioia e cercava di condividerla.
    Essa prese parte alla conversazione solo  quando  Nikolàj  e  Natascia
    rievocarono il suo primo arrivo nella casa. Disse che Nikolàj le aveva
    fatto paura, quel giorno, per certi cordoncini che aveva sulla blusa e
    perché  la  governante le aveva detto che avrebbe legato anche lei con
    quei cordoncini.
    - E io mi ricordo che mi  hanno  detto  che  eri  nata  in  un  cavolo
    intervenne  Natascia    -    e  ricordo  anche  che  allora  non osavo
    dubitarne,  pur  sapendo  che  non  era  vero,   e  mi  sentivo  molto
    imbarazzata.
    Durante  questa  conversazione,  sull'uscio  di  fondo  della  saletta
    comparve una cameriera.
    - Signorina, hanno portato il gallo  -  sussurrò la ragazza.
    - Non mi occorre più, Pòlja;  di' che lo riportino indietro  -  ordinò
    Natascia.
    Nel  corso  della  conversazione che si stava svolgendo nella sala dei
    divani,  Dimmler entrò e si avvicinò all'arpa che era  in  un  angolo.
    Tolse il panno che la ricopriva e l'arpa mandò una nota falsa.
    -  Eduard Karlic',  sonate il mio notturno preferito,  quello di Field
    (10),  ve ne prego  -  si  udì  dal  salotto  la  voce  della  vecchia
    contessa.
    Dimmler  trasse  un  accordo  dallo  strumento e,  rivolgendosi ai tre
    ragazzi, esclamò:
    - Come sta tranquilla la gioventù!
    - Sì,  stiamo filosofeggiando  -    rispose  Natascia,  volgendosi  un
    momento a guardarlo;  poi riprese la conversazione.  Ora parlavano dei
    sogni.
    Dimmler cominciò a sonare.  Natascia,  in punta di piedi,  senza  fare
    rumore,  si  accostò al tavolo,  prese la candela,  la portò via,  poi
    ritornò in silenzio a sedersi al  suo  posto.  La  sala,  specialmente
    dalla parte del divano dove si trovavano i tre giovani,  era buia,  ma
    dalla grande finestra la luce argentea della luna  piena  si  stendeva
    sul pavimento.
    - Sapete a che cosa penso?  -  disse sottovoce Natascia, avvicinandosi
    a Nikolàj e a Sònja mentre Dimmler,  finito il notturno,  continuava a
    sfiorare debolmente  le  corde  dell'arpa,  evidentemente  incerto  se
    dovesse smettere o eseguire qualche altro pezzo.   -  Penso che quando
    uno ricorda così e ricordando va a ritroso nel  tempo,  si  arriva  al
    punto  di  ricordare anche cose che furono prima ancora che si venisse
    al mondo...
    - Questa è la metempsicosi  -  disse Sònja,  che aveva sempre studiato
    con  zelo  e non dimenticava nulla.   -  Gli Egiziani credevano che le
    nostre anime fossero vissute prima in corpi  di  animali  e  che  agli
    animali tornassero dopo la nostra morte.
    -  No,  no...  io  non  credo affatto che prima eravamo degli animali-
    disse Natascia,  sempre a voce molto bassa,  sebbene la  musica  fosse
    cessata.   -  Io so con certezza che siamo stati angeli,  lassù chissà
    dove,  e che siamo stati anche qui in terra e perciò ci ricordiamo  di
    tutto.
    - Posso unirmi a voi?   -  domandò Dimmler, che si era silenziosamente
    avvicinato e si era seduto accanto ai ragazzi.
    - Se fossimo stati angeli, perché allora siamo caduti più in basso?  -
    osservò Nikolàj.  -  No, questo è impossibile.
    - Non più in basso; chi ti ha detto più in basso?  So io forse cos'ero
    prima  di  venire al mondo?   -  ribatté con convinzione Natascia.   -
    L'anima è immortale... dunque,  se io vivrò per sempre,  vuol dire che
    sono vissuta anche prima, per tutta l'eternità...
    -  Sì,  ma è difficile per noi immaginare l'eternità  -  disse Dimmler
    che si era  avvicinato  ai  giovani  con  un  timido  sorriso  un  po'
    sprezzante,  ma  che parlava ora in tono calmo e serio come quello dei
    giovani.
    - Perché è difficile immaginarsi l'eternità?   - domandò Natascia.   -
    "Oggi" è, "domani" sarà; "ieri" era, "l'altro ieri" era...
    - Natascia,  ora tocca a te! Cantami qualcosa  -  risonò la voce della
    contessa.   -  Cosa fate seduti in  quell'angolo  buio?  Sembrate  dei
    cospiratori!
    -  Mamma!  Non  ne  ho  proprio voglia  -  rispose Natascia,  ma nello
    stesso tempo si alzò.
    Spiaceva  a  tutti  e  tre,   e  anche  a  Dimmler,   interrompere  la
    conversazione e lasciare il cantuccio del divano, ma Natascia obbedì e
    Nikolàj  andò  a sedersi al pianoforte.  Come sempre,  la fanciulla si
    fermò in mezzo alla sala e,  scelto il  punto  dove  la  sonorità  era
    migliore, cominciò a cantare il pezzo preferito della madre.
    Aveva  detto  di  non aver voglia di cantare eppure da molto tempo non
    aveva cantato e per un pezzo non cantò più come quella sera.  Il conte
    Iljà Andreic' dal suo studio,  dove stava parlando con Mìtenka,  udiva
    quel canto e,  come uno scolaro che  termina  in  fretta  e  furia  di
    studiare la lezione per correre a divertirsi,  si confuse talmente nel
    dare gli ordini  all'amministratore  che,  alla  fine,  tacque.  Anche
    Mìtenka  ascoltava in silenzio,  ritto di fronte al conte e sorrideva.
    Nikolàj non distoglieva gli occhi dalla sorella  e  respirava  insieme
    con  lei.  Sònja,  ascoltandola,  pensava  all'enorme  differenza  che
    passava tra lei e la sua amica e  come  le  fosse  impossibile  essere
    anche  in  minima parte seducente come la cugina.  La vecchia contessa
    ascoltava con un sorriso beato e con le lacrime agli occhi e di  tanto
    in  tanto  scuoteva  la testa.  Ella pensava a Natascia,  alla propria
    giovinezza,  al  matrimonio  della  figlia  con  il  principe  Andréj,
    matrimonio nel quale ella sentiva qualche cosa di poco naturale che le
    metteva paura.
    Dimmler,  che era andato a sedersi accanto alla contessa,  ascoltava a
    occhi chiusi.
    - Davvero, contessa,  -  disse infine  -  questo è un ingegno europeo.
    Non ha nulla da imparare: ha una dolcezza, un'agilità, una forma...
    - Ah,  quanti timori per lei,  quanti timori!   -  esclamò la contessa
    senza pensare con chi parlava. Il suo istinto materno le diceva che in
    Natascia  vi  era qualcosa di eccessivo che non le avrebbe permesso di
    essere felice.  Natascia non aveva ancora finito  di  cantare,  quando
    entrò  correndo  nella  stanza  il  quattordicenne  Pétja,   pieno  di
    entusiasmo perché erano arrivate le maschere.
    Natascia si interruppe di colpo.
    - Stupido!  -  gridò al fratello; corse a una sedia, vi si abbandonò e
    si mise a singhiozzare così forte da non riuscire più a smettere.    -
    Non è nulla,  mamma,  proprio nulla: Pétja mi ha spaventata  -  diceva
    cercando di sorridere,  ma le lacrime continuavano a  scenderle  dagli
    occhi, e i singhiozzi le facevano nodo alla gola.
    I domestici della casa,  travestiti da orsi, da Turchi, da tavernieri,
    da signori,  spaventosi e buffi,  portando  nella  casa  il  freddo  e
    l'allegria,   si   erano  dapprima  accalcati  nell'anticamera;   poi,
    nascondendosi l'uno dietro l'altro, comparvero nella sala dove,  sulle
    prime  un  po'  imbarazzati e poi via via con sempre maggior allegria,
    presero a cantare, a ballare,  a fare i loro girotondi e i loro giochi
    natalizi.  La contessa, dopo aver riconosciuto i volti e aver riso dei
    vari travestimenti,  si ritirò nel salotto.  Il  conte  Iljà  Andreic'
    restò seduto,  seguendo con un raggiante e benevolo sorriso coloro che
    giocavano. I giovani erano scomparsi.
    Mezz'ora dopo,  tra le maschere,  ecco entrare nella sala una  vecchia
    signora  in crinolina,  che era Nikolàj,  una turca che era Pétja,  un
    pagliaccio che era Dimmler,  un ussaro che era Natascia e un  circasso
    che  era  Sònja,  con  le  sopracciglia  e  i  baffi  disegnati con un
    turacciolo affumicato.
    Dopo il compiacente stupore,  il mancato riconoscimento e gli elogi da
    parte dei non travestiti,  i giovani trovarono i costumi così belli da
    sentire il bisogno di farli ammirare anche da altri.
    Nikolàj,  che aveva voglia di far fare a tutti una corsa  con  la  sua
    "tròjka" sulla bella strada maestra,  propose di prendersi una diecina
    di domestici mascherati e di recarsi dallo zio.
    - No,  perché andare a mettere lo scompiglio da quel buon vecchio?   -
    osservò  la  contessa.    -    E  poi  in  casa  sua non c'è posto per
    rigirarsi. Se proprio volete, andate piuttosto dai Meljukov.
    La signora Meljukov era una vedova con figliuoli di varia età, i quali
    avevano anch'essi precettori e governanti,  e abitava a quattro miglia
    dai Rostòv.
    - Ottima idea, mia cara  -  intervenne il vecchio conte animandosi.  -
    Vado  subito  a  travestirmi  e vengo con voi.  Vedrete come sveglierò
    Pachette... (11).
    Ma la contessa non fu d'accordo che il marito uscisse di casa, giacché
    da qualche giorno gli doleva una gamba.  Fu deciso che Iljà Andréevic'
    non  poteva  muoversi  ma che,  se Luiza Ivànovna ("madame" Schoss) le
    avesse accompagnate, anche le signorine si sarebbero potute recare dai
    Meljukov.  Sònja,  sempre timida e imbarazzata,  fu quella che più  di
    tutti insisté presso "madame" Schoss perché acconsentisse.
    Il  costume  di  Sònja era il più bello.  I baffi e le sopracciglia le
    stavano a meraviglia.  Tutti la ammiravano e perciò essa era di ottimo
    umore,  piena di energia e di animazione, il che per lei era piuttosto
    inconsueto.  Una voce interna le diceva che quel giorno o mai  più  si
    sarebbe  deciso  il  suo  destino,  e con il suo abito maschile pareva
    veramente un'altra persona.  Luiza Ivànovna acconsentì e mezz'ora  più
    tardi quattro "tròjke" con bubboli e sonagliere, facendo scricchiolare
    e stridere con i pattini la neve ghiacciata, si fermarono davanti alla
    scalinata d'ingresso.
    Natascia  fu  la  prima  a  dare  il  tono dell'allegria natalizia,  e
    quell'allegria, trasmessa dall'uno all'altro, andò via via crescendo e
    raggiunse il colmo nel momento in cui tutti uscirono  all'aperto,  nel
    gelo, e chiamandosi, ridendo e gridando, presero posto nelle slitte.
    Due di quelle "tròjke" erano cavalli da viaggio;  la terza, quella del
    vecchio,  aveva come cavallo di stanga un ottimo trottatore di  Olròv;
    la  quarta,  infine,  di  proprietà  personale di Nikolàj,  aveva alla
    stanga il suo piccolo morello dal pelo fitto.  Nikolàj nel suo costume
    da  vecchia signora,  sul quale aveva indossato il cappotto da ussaro,
    stava al centro della slitta e teneva le redini.
    La serata era così chiara che egli vedeva risplendere alla luce  della
    luna  le  borchie  dei  finimenti  e  gli  occhi  dei cavalli i quali,
    impauriti,  volgevano il capo a guardare i viaggiatori vocianti  sotto
    la buia tettoia dell'ingresso.
    Nella slitta di Nikolàj presero posto Natascia, Sònja, "madame" Schoss
    e  due cameriere;  in quella del vecchio conte salirono Dimmler con la
    moglie e Pétja; nelle altre i domestici mascherati.
    - Va' avanti tu, Zachàr!  -  gridò Nikolàj al cocchiere del padre, per
    avere il piacere di oltrepassarlo lungo la strada.
    La "tròjka" del vecchio conte,  nella quale sedevano Dimmler  e  altre
    persone  in  maschera,  stridendo  con  i pattini sulla neve,  come se
    questi fossero stretti nella morsa del gelo, si mosse per prima con un
    suono di sonagliere.  I due bilancini si  stringevano  alla  stanga  e
    affondavano,  sollevando  con  le  zampe la neve,  dura,  lucente come
    zucchero.
    Nikolàj si mosse subito,  seguito dalle altre slitte che cigolavano  e
    stridevano.  Dapprima  si avviarono al piccolo trotto lungo una strada
    stretta.  Mentre passavano lungo il giardino,  le ombre  degli  alberi
    nudi  si stendevano attraverso la strada e coprivano con le loro ombre
    la chiara luce della luna,  ma non appena ebbero oltrepassato il  muro
    di cinta,  si aprì dinanzi ai viaggiatori la pianura immobile, immersa
    nella neve candida e splendente come diamante,  percorsa  da  riflessi
    azzurrognoli.  Una volta,  due, la prima slitta urtò contro un tronco;
    nello stesso modo sobbalzarono la  seconda  e  la  terza  e,  rompendo
    bruscamente  quel  silenzio  immobile,  le  slitte  si disposero l'una
    dietro l'altra.
    - La traccia di una lepre! Quante tracce!  -  si levò nell'aria gelida
    e immobile la voce di Natascia.
    - Come si vede bene, Nicolas!  -  esclamò Sònja.
    Nikolàj si volse verso la fanciulla e si chinò per guardarla  in  viso
    più  da  vicino.  Un  viso  del  tutto  nuovo,  grazioso,  con baffi e
    sopracciglia nere,  emergeva nel chiarore lunare  dalla  pelliccia  di
    zibellino, vicino e insieme lontano.
    "Una volta questa era Sònja",  pensò Nikolàj.  La guardò ancora più da
    vicino e sorrise.
    - Che avete, Nicolas?
    - Nulla  -  rispose il giovane e tornò a volgersi verso i cavalli.
    Usciti sulla grande strada battuta,  lubrificata dai pattini  e  tutta
    segnata  dalle  impronte  dei ferri da ghiaccio ben visibili alla luce
    della luna,  i cavalli spontaneamente tesero le redini e  accelerarono
    la  loro  andatura.  Il  bilancino  di  sinistra,  inarcando il collo,
    tendeva a sbalzi  le  tirelle.  Il  cavallo  di  stanga  si  dondolava
    rizzando  le  orecchie  come  se  domandasse:  "Posso incominciare o è
    ancora presto?". Davanti, già distaccata dalle altre, con un tintinnio
    cupo di sonagliere che si allontanavano,  spiccava sul  candore  della
    neve  la  scura  "tròjka"  di  Zachàr.  Da  quella  slitta  si udivano
    provenire le grida e le risate delle maschere che la occupavano.
    - A voi,  amici!   -  gridò Nikolàj,  tendendo da un lato le redini  e
    alzando  il  braccio  con  la  frusta.  E soltanto dal vento che parve
    soffiare contro più forte di prima e  dagli  strattoni  dei  bilancini
    che, tendendo le tirelle, acceleravano vieppiù la corsa, si sentiva la
    rapidità con cui procedeva la slitta.  Nikolàj si voltò indietro.  Con
    grida e urli, agitando la frusta per far galoppare i cavalli, le altre
    slitte lo inseguivano.  Il  cavallo  di  stanga  di  Nikolàj  trottava
    tranquillo  sotto la "dugà" (12) senza alcuna intenzione di rallentare
    e promettendo anzi di andare più forte quando fosse stato necessario.
    Nikolàj raggiunse la prima slitta. Scesero un pendio e si trovarono su
    una strada larga, che, attraversando un prato, correva lungo un fiume.
    "Per dove passiamo?", pensò Nikolàj.  "Questo dovrebbe essere il prato
    Kossòj...  eppure no, è un posto nuovo che non ho mai veduto. Non è né
    il prato Kossòj, né la collina di Demkino... Sa Iddio che cos'è. E' un
    luogo nuovo e  incantato.  Be',  vedremo!".  E,  incitati  i  cavalli,
    cominciò a sorpassare la prima slitta.
    Zachàr  trattenne la sua "tròjka" e volse il viso coperto di nevischio
    sino alle sopracciglia.
    Nikolàj lanciò la sua; Zachàr, con le braccia tese, fece schioccare la
    lingua e mise al galoppo la sua.
    - Attento, padrone!  -  gridò. Una a fianco dell'altra volavano sempre
    più veloci le due slitte,  e le zampe dei cavalli si incrociavano  con
    crescente  frequenza.  Nikolàj  cominciò a guadagnar terreno.  Zachàr,
    senza mutare la posizione delle braccia tese,  alzò la mano che teneva
    le redini.
    - Sbagli,  padrone!   -  gridò a Nikolàj.  Ma questi, eccitando sempre
    più i suoi cavalli, superò Zachàr. La neve minuta e asciutta sollevata
    dalle zampe degli animali in corsa,  batteva sul viso dei viaggiatori;
    attorno a essi, da tutte le parti, si udivano lo stridere delle slitte
    sulla neve e le grida delle donne.
    Fermati  di  nuovo  i  cavalli,  Nikolàj volse un'occhiata in giro: la
    stessa magica  pianura  che,  inondata  dal  chiarore  lunare,  pareva
    disseminata di stelle.
    "Zachàr mi grida di pigliare a sinistra: chi sa perché" pensò Nikolàj.
    "Non  andiamo  dai Meljukov?  E' forse questo il villaggio Meljùkovka?
    Dio sa dove andremo a finire...  Ma ciò che ci sta accadendo  è  molto
    strano e molto bello...". Si voltò verso la slitta.
    - Guarda, ha le sopracciglia bianche, i baffi bianchi, è tutto bianco!
    -   disse una di quelle strane,  graziosissime personcine che sedevano
    nella slitta e che gli apparivano estranee.
    "Mi pare che quella sia Natascia",  pensò Nikolàj  e  quell'altra  sia
    "madame" Schoss... ma forse no... E questo circasso con i baffi non so
    proprio chi sia, però mi piace molto".
    - Non avete freddo?  -  domandò. Le maschere non risposero e si misero
    a  ridere.  Dimmler,  dalla  slitta  che  li seguiva,  gridò qualcosa,
    probabilmente qualcosa di buffo, ma era impossibile capirlo.
    - Sì, sì...  -  rispondevano alcune voci, ridendo.
    "Eppure,  ecco una  foresta  incantata  con  ombre  nere  e  mutevoli,
    luccichii di diamanti,  una fuga di gradini di marmo,  tetti d'argento
    su magici edifici e il grido acuto di chi  sa  quali  animali.  Ma  se
    questa è veramente Meljùkovka è ancora più strano che noi, andando Dio
    sa dove, ci siamo arrivati...", pensava Nikolàj .
    Quella era infatti Meljùkovka;  sulla scalinata d'ingresso accorrevano
    domestici e camerieri dalle facce allegre che che portavano i lumi.
    - Chi sarà mai?  -  domandava qualcuno, dalla scalinata.
    - Sono le maschere della casa  del  conte,  riconosco  i  cavalli    -
    rispondevano altre voci.


    CAPITOLO 11.

    Pelagéja Danìlovna Meljukova,  una donna robusta ed energica,  con gli
    occhiali e la vestaglia sbottonata, era seduta in salotto,  attorniata
    dalle  figliuole  che  cercava  di divertire.  Erano intente a fondere
    adagio adagio della cera osservando attentamente le ombre delle figure
    che ne nascevano (13),  quando il rumore dei passi e  delle  voci  dei
    nuovi arrivati risonarono nell'anticamera.
    Ussari,  dame,  pagliacci,  streghe,  orsi, tossendo e asciugandosi le
    facce coperte di nevischio, entrarono nella sala dove furono accese in
    fretta e furia molte  candele.  Dimmler,  il  pagliaccio,  e  Nikolàj,
    vestito  da  signora,  aprirono  le danze.  Attorniate dai bambini che
    ridevano,  le maschere,  coprendosi la faccia e cambiando la voce,  si
    inchinavano  davanti alla padrona di casa e si sedevano qua e là nella
    sala.
    - Ah! non è possibile riconoscerli! E' Natascia,  quella!  Guardate un
    po' a chi somiglia...  davvero mi ricorda qualcuno.  Ed Eduard Karlyc'
    come sta bene!  Non l'avrei proprio riconosciuto.  E come  balla!  Ah,
    santi  benedetti,  c'è  anche  un circasso: davvero questo costume sta
    molto bene a Sònjuska. E quello chi è?  Ci avete fatto un gran piacere
    a venire! Nikita, Vànja, portate via le tavole. E dire che eravamo qui
    quieti quieti...
    - Ah, ah, ah! Sembra davvero un ragazzo, quell'ussaro. E che gambe!...
    Io non riesco a vederlo  -  protestava una voce.
    Natascia, la prediletta dalle ragazze Meljukov, era scomparsa con loro
    in   una  camera  lontana,   dove  si  fecero  portare  un  turacciolo
    bruciacchiato, delle vesti da camera,  qualche abito maschile,  che le
    braccia   nude  delle  signorine  ritiravano  dalle  mani  dei  servi,
    tendendole attraverso l'uscio socchiuso.  Dieci minuti dopo,  tutta la
    gioventù della famiglia Meljukov si unì alle maschere.
    Pelagéja Danìlovna,  dopo aver fatto sgombrare il salone per dar posto
    agli ospiti e ordinato di preparare la cena per i signori e le persone
    di servizio,  senza togliersi gli occhiali dal naso,  passava  tra  le
    maschere  con  un  sorriso  trattenuto  e  guardava  tutte le facce da
    vicino, senza riconoscerne alcuna. Non solo non riconosceva i Rostòv e
    Dimmler,  ma neppure riusciva a riconoscere le proprie  figlie  né  le
    vesti da camera e le uniformi che esse indossavano.
    -  Ma  questa  chi  è?   -  domandava,  rivolgendosi alla governante e
    fissando la propria figlia, trasformata in un tartaro di Kazàn.- Direi
    che è uno dei Rostòv.  E  voi,  signor  ussaro,  in  quale  reggimento
    prestate servizio?  -  chiedeva a Natascia.  -  Offri della marmellata
    a  quella  turca    -    ordinò  al dispensiere che portava in giro un
    vassoio.  -  La loro legge non lo vieta...
    Di tanto in tanto,  osservando i passi strani e  buffi  dei  ballerini
    che,  convinti  una  volta  per tutte di non poter essere riconosciuti
    dato che erano mascherati,  non avevano  alcuna  soggezione,  Pelagéja
    Danìlovna  si  copriva  la  faccia  con il fazzoletto,  e tutto il suo
    grosso corpo era scosso da un incontenibile, benevolo riso di vecchi.
    - La mia Sascinette, la mia Sascinette (14)  -  esclamava.
    Dopo le danze caratteristiche russe e il girotondo, Pelagéja Danìlovna
    riunì tutti quanti,  padroni e servitori,  in un unico grande circolo.
    Si  fece  portare  un  anello,  una cordicella e un rublo e cominciò a
    organizzare giochi di società.
    Un'ora dopo tutti i costumi erano sgualciti e in disordine.  I baffi e
    le sopracciglia,  disegnati con il turacciolo affumicato, colavano giù
    sulle facce sudate,  rosse e allegre.  Pelagéja Danìlovna cominciava a
    riconoscere  le maschere entusiasmandosi per la perfezione dei costumi
    e per il bell'effetto che facevano addosso alle signorine, e ringraziò
    tutti per il divertimento che le avevano procurato.  Gli ospiti furono
    invitati  a  passare  nel  salotto  per  la  cena mentre nella sala si
    preparavano cibi e bevande per i domestici.
    - Ah,  è proprio una cosa che fa paura andare a interrogare  la  sorte
    nella stanza da bagno!  -  disse a cena una vecchia zitella che viveva
    in casa dei Meljukov.
    -  E perché?   -  domandò la maggiore delle figliuole della padrona di
    casa.
    - Voi non ci andreste... ci vuole del coraggio...
    - Io ci andrò  -  disse Sònja.
    - Raccontate che cosa accadrà a quella signorina...   -  intervenne la
    secondogenita delle Meljukov.
    -  Ecco:  una  volta  una  signorina  ci  andò  -  proseguì la vecchia
    zitella;   -  prese un gallo,  due posate,  com'è d'uso,  e si mise  a
    sedere.  A un tratto,  dopo un po' di attesa,  sente che sta arrivando
    una slitta con bubboli e  sonagliere;  tende  l'orecchio:  sì,  giunge
    qualcuno.  E infatti qualcuno entra: una forma umana, che le sembrò un
    ufficiale,  entra e si siede di fronte  a  lei,  davanti  alla  tavola
    apparecchiata.
    -  Ah!  Ah!    -  si mise a gridare Natascia,  sbarrando gli occhi dal
    terrore.
    - E poi? Parlava anche?
    - Sì, come un uomo vero, tutto come dev'essere.  Cominciò a pregarla e
    a esortarla, e lei avrebbe dovuto conversare con lui sino al canto del
    gallo;  ma  ebbe  paura  e  si  coperse  il  viso  con  le  mani.  Lui
    l'afferrò...   Per  fortuna  che  accorsero  intanto  le  persone   di
    servizio...
    - Suvvia, perché volete spaventarle?  -  domandò Pelagéja Danìlovna.
    - Ma anche voi,  mamma, vi siete fatta predire la sorte...  -  osservò
    una delle figlie.
    - E come si fa a interrogare la sorte nel granaio?  -  domandò Sònja.
    - E' semplicissimo: si va adesso in  un  granaio  e  ci  si  mette  in
    ascolto.  Sentite martellare o battere?  Brutto segno.  Sentite cadere
    del grano dall'alto? E' un buon presagio. Accade talvolta...
    - Mamma, raccontateci che cosa udiste nel granaio.
    Pelagéja Danìlovna sorrise.
    - Eh, ormai me ne sono dimenticata...  -  rispose.   -  Nessuno di voi
    ci andrà, dunque?
    -  Io  ci andrò.  Se voi me lo permettete,  Pelagéja Danìlovna,  io ci
    andrò  -  disse Sònja.
    - Se non hai paura, va' pure...
    - Luiza Ivànovna, posso?  -  domandò Sònja.
    Sia che facessero il gioco dell'anello,  della cordicella o del rublo,
    sia che conversassero come adesso, Nikolàj non si allontanava da Sònja
    e  la  guardava  con  occhi del tutto nuovi.  Gli pareva di conoscerla
    pienamente adesso per la prima volta,  grazie a quei baffi e a  quelle
    sopracciglia  disegnate  con il turacciolo bruciato.  Quella sera,  in
    realtà, Sònja era allegra,  bella,  piena di animazione,  come Nikolàj
    non l'aveva mai veduta.
    "Ecco  com'è,  e io sono uno stupido!",  pensava,  guardando gli occhi
    scintillanti della fanciulla e il suo felice, entusiasta sorriso, quel
    sorriso che le faceva due fossette sulle guance,  di sotto  ai  baffi,
    che egli non aveva mai notato.
    - Io non ho paura di nulla!  -  disse Sònja.  -  Posso andarci subito?
    -  chiese e si alzò.
    Le  spiegarono dov'era il granaio,  le dissero come dovesse restare in
    piedi, in silenzio, ad ascoltare,  e le diedero la pelliccia.  Essa se
    la gettò sul capo e guardò Nikolàj.
    "Com'è  deliziosa  questa  fanciulla!" si disse il giovane.  "Ma a che
    cosa ho pensato, sinora?"
    Sònja uscì nel corridoio per  andare  nel  granaio.  Nikolàj  uscì  in
    fretta  sulla  scalinata  dicendo di aver caldo.  In realtà in casa si
    soffocava a cagione del gran numero di persone che vi erano radunate.
    Fuori era ancora quello stesso freddo immobile,  la  stessa  luna,  ma
    tutto  pareva  più  luminoso.  La  luce  era  tanto  viva e sulla neve
    luccicava un tale scintillio di stelle che non si aveva  il  desiderio
    di guardare il cielo, e le stelle vere quasi non si vedevano. Il cielo
    era oscuro e triste, la terra gaia e piena di luce:
    "Imbecille!  Imbecille  che  sono!  Che  cosa  ho  aspettato sinora?",
    pensava Nikolàj e, scese le scale a precipizio, girò attorno alla casa
    percorrendo il sentiero che conduceva all'entrata di servizio.  Sapeva
    che  Sònja sarebbe passata da quella parte.  A metà del sentiero,  una
    catasta di legna coperta di neve gettava una lunga ombra;  al di là  e
    ai  lati  di  quella,  si intrecciavano le ombre proiettate dai vecchi
    tigli ischeletriti sulla strada e sulla neve. Il sentiero conduceva al
    granaio.  La parete di tronchi del granaio e il tetto coperto di  neve
    brillavano  alla  luce  lunare  come  se  fossero tempestati di pietre
    preziose.  Nel giardino un albero  scricchiolò,  poi  di  nuovo  tutto
    sprofondò nel silenzio.  Si aveva l'impressione di non respirare aria,
    ma una forza eterna giovanile e gioiosa.
    Dall'ingresso di servizio si udì un rumore di passi che scendevano  di
    gradino in gradino e che sull'ultimo, dove si era ammucchiata la neve,
    scricchiolarono  più  forte,  mentre  la  voce di un'anziana cameriera
    diceva:
    - Sempre diritto, sempre diritto per il sentiero, signorina. Ma badate
    di non voltarvi indietro!
    - Io non ho paura  -  rispose la voce di Sònja,  e  sul  sentiero  che
    portava  verso  Nikolàj  scricchiolarono  e  stridettero sulla neve le
    scarpette di Sònja.
    La fanciulla camminava, avvolta nella pelliccia.  Era a soli due passi
    da  lui  allorché  lo  vide;  anche  lei lo vide diverso da quello che
    conosceva e del quale aveva  sempre  avuto  un  po'  di  timore.  Egli
    indossava  un abito femminile,  aveva i capelli arruffati e un sorriso
    felice, a lei ignoto. Sònja gli corse incontro.
    "Diversissima, eppure sempre la stessa",  pensò Nikolàj,  guardando il
    suo viso illuminato in pieno dalla luce della luna.
    Egli  infilò  le  mani  sotto  la  pelliccia  che le copriva la testa,
    l'abbracciò,  la strinse a sé e la baciò sulle labbra sopra  le  quali
    erano disegnati i baffi che mandavano odore di sughero bruciato. Sònja
    lo  baciò proprio in mezzo alle labbra e,  liberate dalla pelliccia le
    piccole mani, lo prese per le guance.
    - Sònja!... Nikolas!...  -  dissero soltanto.
    Corsero sino al granaio e tornarono  indietro,  ciascuno  dal  proprio
    ingresso.


    CAPITOLO 12.

    Quando lasciarono la casa di Pelagéja Danìlovna,  Natascia, che vedeva
    sempre tutto e di tutto si  accorgeva,  armeggiò  in  modo  che  Luiza
    Ivànovna  e  lei  stessa salirono sulla slitta insieme con Dimmler,  e
    Sònja rimase con Nikolàj e le cameriere.
    Nikolàj, che non cercava più di passare davanti agli altri,  procedeva
    ad  andatura  costante  sulla  via  del  ritorno  e  di tanto in tanto
    guardava fissamente Sònja illuminata da  quella  strana  luce  lunare,
    cercando  in  lei,  a  quel  chiarore che mutava l'aspetto di tutte le
    cose,  sotto le sopracciglia e i baffi,  la Sònja di prima e quella di
    adesso, dalla quale aveva deciso di non separarsi mai più. La guardava
    fissamente  e quando la riconosceva,  sempre la stessa eppure diversa,
    si ricordava dell'odore di sughero bruciato commisto  alla  sensazione
    del  bacio,  respirava a pieni polmoni l'aria gelida,  guardava ora la
    terra che fuggiva sotto alla slitta,  ora il cielo scintillante,  e si
    sentiva di nuovo in un regno incantato.
    - Sònja, "stai" bene?  -  le domandava di tanto in tanto.
    - Sì,  -  rispondeva la fanciulla  -  e "tu"?
    A  metà strada,  Nikolàj ordinò al cocchiere di trattenere i cavalli e
    corse alla slitta di Natascia per  un  momento,  rimanendo  ritto  sul
    predellino.
    - Natascia,  -  le disse a voce bassa, in francese  -  sai? riguardo a
    Sònja ho deciso.
    - Le hai parlato?   -   domandò Natascia, illuminandosi di gioia.
    -  Ah come sei strana con quei baffi e quelle sopracciglia,  Natascia!
    Sei contenta?
    - Sono tanto, tanto contenta! Ero già un po' in collera con te. Non te
    lo dicevo,  ma tu agivi male verso di lei.  Sònja ha  un  gran  cuore,
    Nicolas...  sono  tanto  contenta!  Qualche volta sono cattiva,  ma mi
    vergognavo di essere felice,  senza Sònja  -  proseguì  Natascia.    -
    Ora sono veramente contenta! Su, corri da lei.
    - No,  aspetta...  Ma quanto sei buffa!  -  esclamò Nikolàj, guardando
    sempre la sorella e trovando anche in lei qualche cosa  di  nuovo,  di
    insolito,  un'espressione  di  dolce  tenerezza  che  non le aveva mai
    veduto.  -  Natascia, è un incanto, no?
    - Sì  -  rispose la fanciulla.  -  Hai fatto benissimo.
    "Se prima di oggi l'avessi vista come la vedo ora",  pensava  Nikolàj,
    "da  un  pezzo  le avrei domandato che cosa dovessi fare,  avrei fatto
    qualsiasi cosa avesse voluto lei e tutto sarebbe andato bene".
    - Sicché sei contenta; ho fatto bene?
    - Altro che,  hai fatto benissimo!  Pochi giorni fa ho discusso con la
    mamma  per questo.  La mamma diceva che Sònja voleva "accalappiarti" a
    ogni costo.  Come poteva parlare così?  Per poco non ho litigato.  Non
    permetterò  mai  a nessuno di parlare o di pensar male di Sònja perché
    non ha che buone qualità.
    - Così,  allora,  va bene?   -  domandò Nikolàj,  guardando ancora una
    volta  il  viso  della  sorella  per  capire  dalla sua espressione se
    dicesse la verità;  poi,  con uno scricchiolio di  stivali  saltò  giù
    dalla  slitta  e  corse verso la sua.  Il medesimo felice,  sorridente
    circasso  dai  baffetti  neri  e  dagli  occhi  scintillanti  che   lo
    guardavano di sotto il cappuccio di zibellino, era là, e quel circasso
    era  Sònja,  e quella Sònja era ormai senza alcun dubbio la sua futura
    felice e innamorata sposa.
    Giunti a casa,  dopo aver raccontato alla madre come avevano trascorso
    il  tempo  in  casa  Meljukov,  le  signorine si ritirarono nella loro
    camera.  Si spogliarono e,  senza neppur lavarsi i baffi disegnati con
    il  turacciolo,  si  trattennero  a  lungo  a  discorrere  della  loro
    felicità.  Parlavano di come sarebbero vissute da sposate,  di come  i
    loro  mariti  sarebbero  stati  amici  e  della felicità che avrebbero
    goduto entrambe.  Sulla tavola di Natascia erano  posati  gli  specchi
    preparati da Dunjascia sin dal giorno precedente.
    - Ma quando avverrà tutto questo?  Temo che non accadrà mai... Sarebbe
    troppo bello!   -  disse  Natascia,  alzandosi  e  avvicinandosi  agli
    specchi.
    -  Siediti,  Natascia,  forse lo vedrai  -  la esortò Sònja.  Natascia
    accese la candela e si sedette.
    - Vedo qualcuno con i baffi  -  disse Natascia, che vedeva riflessa la
    propria faccia.
    - Non si deve scherzare, signorine  -  osservò Dunjascia.
    Natascia,  con l'aiuto di Sònja  e  della  cameriera,  trovò  per  gli
    specchi   delle   posizioni   favorevoli,   il   suo   volto   assunse
    un'espressione seria ed ella tacque. Rimase a lungo seduta,  guardando
    muta  la  serie delle fiammelle che si riflettevano all'infinito negli
    specchi supponendo,  secondo i racconti uditi,  ora che avrebbe  visto
    una bara,  ora che avrebbe visto "lui",  il principe Andréj,  riflesso
    nell'ultimo quadrato, confuso e torbido.  Ma per quanto fosse disposta
    a scambiare la più piccola macchia per un viso di uomo o per una bara,
    non  vide nulla.  Cominciò a sbattere le palpebre e si allontanò dagli
    specchi.
    - Perché gli altri vedono e io non  vedo  nulla?    -    domandò.    -
    Suvvia,  Sònja, adesso siediti tu; oggi lo devi fare, assolutamente  -
    le disse.  -  Però fallo per me; io ho terribilmente paura!
    Sònja sedette davanti allo  specchio,  trovò  la  posizione  adatta  e
    cominciò a guardare.
    - Ecco, Sònja Aleksàndrovna vedrà certamente  -  mormorò Dunjascia.  -
    Voi, invece, ridete sempre!
    Sònja udì le parole di Dunjascia e udì anche Natascia rispondere in un
    bisbiglio.
    - Sì, lo so che lei vedrà: ha veduto anche l'anno scorso.
    Per due o tre minuti rimasero tutt'e tre in silenzio.
    - Certamente...  -  mormorò Natascia, ma non finì la frase.
    A un tratto Sònja depose lo specchio e si coprì il viso con le mani.
    - Ah, Natascia!  -  esclamò.
    -  Hai  visto?  Hai  visto?  Che  cosa hai visto?   -  gridò Natascia,
    sostenendo lo specchio.
    Sònja non aveva veduto nulla: le era soltanto venuto all'improvviso il
    desiderio di sbattere gli occhi e  di  alzarsi,  quando  aveva  veduto
    Natascia  che  diceva:  "Certamente...".  Non aveva alcun desiderio di
    ingannare né Dunjascia né Natascia, ed era stanca di star seduta.  Non
    sapeva neppur lei come e per quale motivo le fosse sfuggito quel grido
    allorché aveva nascosto il viso tra le mani.
    - L'hai veduto?   -  domandò Natascia, afferrandola per un braccio.
    -  Sì,  aspetta...  io...  l'ho veduto  -  rispose suo malgrado Sònja,
    senza sapere se Natascia con quel "lui" volesse alludere a  Nikolàj  o
    ad Andréj.
    "Ma perché non dovrei dire che ho veduto?  Non vedono forse gli altri?
    E chi può smentirmi,  se io dico che ho veduto o no?",  le  balenò  il
    pensiero.
    - Sì, l'ho veduto  -  ripeté.
    - E come? Come? Era in piedi o coricato?
    -  No,  io ho veduto...  prima non c'era niente,  poi a un tratto l'ho
    visto coricato.
    - Andréj coricato?  Malato,  forse?   -   domandò  Natascia,  fissando
    l'amica.
    -  No,  al  contrario,  al  contrario:  il suo viso era allegro,  si è
    voltato verso di me...  -  Mentre così diceva,  aveva l'impressione di
    aver veramente veduto ciò che stava descrivendo.
    - E poi, Sònja?
    - Poi... poi non l'ho più visto bene... C'era qualcosa di azzurro e di
    rosso...
    - Sònja! Quando ritornerà, quando lo rivedrò? Mio Dio, quanta paura ho
    per lui, per me, per tutto...  -  esclamò Natascia e, senza rispondere
    alle  parole  di conforto di Sònja.  si mise a letto e rimase a lungo,
    dopo che la candela fu spenta,  con gli occhi spalancati,  fissando il
    freddo  chiarore  della luna attraverso i vetri della finestra coperta
    di ghiaccio.


    CAPITOLO 13.

    Poco dopo Natale,  Nikolàj parlò alla madre del suo amore per Sònja  e
    della  ferma  intenzione  di sposarla.  La contessa,  che già da tempo
    aveva notato ciò che avveniva tra Sònja e Nikolàj e che  si  aspettava
    quella  dichiarazione,  ascoltò in silenzio le parole del figlio e gli
    rispose che era padronissimo di sposare chi volesse,  ma che né lei né
    suo  padre  gli  avrebbero mai dato la loro benedizione.  Per la prima
    volta Nikolàj sentì  che  sua  madre  era  scontenta  di  lui  e  che,
    nonostante  tutto  l'affetto  che  gli  portava,  non  avrebbe ceduto.
    Freddamente, e senza guardare il figlio,  la contessa mandò a chiamare
    il marito; e, quando questi fu entrato ella, con fredda concisione, lo
    mise  al  corrente  della  cosa  in presenza di Nikolàj,  ma non seppe
    trattenersi: scoppiò in lacrime di stizza  e  uscì  dalla  stanza.  Il
    vecchio  conte,  in  tono  conciso,  cercò di convincere Nikolàj e gli
    chiese di rinunziare al suo progetto.  Nikolàj rispose che non  poteva
    mancare  alla  parola  data  e  il  padre,  sospirando  e visibilmente
    turbato,  troncò il colloquio e andò dalla contessa.  In tutte le  sue
    divergenze   con   il   figlio  si  rendeva  sempre  conto  della  sua
    colpevolezza verso di lui  per  aver  lasciato  andare  in  rovina  il
    patrimonio  della famiglia,  e perciò non poteva andare in collera con
    Nikolàj se questi rifiutava di sposare una ricca  ereditiera  e  aveva
    invece  scelto  Sònja,  una  fanciulla  senza dote.  In quel caso egli
    pensava più vivamente del solito al fatto che,  se le sue sostanze non
    fossero andate in rovina, non si sarebbe potuto desiderare per Nikolàj
    una  moglie  migliore  di  Sònja e che delle precarie condizioni della
    famiglia doveva attribuire la colpa soltanto a se stesso,  con il  suo
    Mìtenka e con le sue incorreggibili abitudini.
    Né  il  padre né la madre parlarono più a Nikolàj della faccenda;  ma,
    trascorso qualche giorno,  la contessa fece chiamare Sònja e  con  una
    crudeltà  che  né  lei,  né  la  fanciulla si sarebbero mai aspettata,
    rimproverò la  nipote  di  aver  adescato  suo  figlio  e  di  essersi
    dimostrata un'ingrata.  Sònja, muta, con gli occhi bassi, ascoltava le
    crudeli parole della contessa, senza capire che cosa si pretendesse da
    lei.  Ella era pronta a sacrificare  tutto  per  i  suoi  benefattori.
    L'idea del sacrificio era il suo pensiero dominante, ma in questo caso
    non  riusciva a capire né perché,  né come dovesse sacrificarsi.  Ella
    non poteva non amare la contessa e tutta la famiglia  Rostòv,  ma  non
    poteva  neppure  non  amare  Nikolàj  e  ignorare  che la sua felicità
    dipendeva da quell'amore. Se ne stava lì,  silenziosa e triste,  e non
    rispondeva.  Nikolàj,  non potendo oltre sopportare quella situazione,
    volle avere una spiegazione con la madre,  durante la quale un po'  la
    supplicava  di  perdonare  lui  e  Sònja  e  di  acconsentire  al loro
    matrimonio,  un po' la minacciava,  se Sònja fosse stata perseguitata,
    di sposarla immediatamente, in segreto.
    La  contessa,  con  una  freddezza  che  il  figlio  non  le aveva mai
    conosciuto,  gli rispose che egli era  maggiorenne,  che  il  principe
    Andréj  si  sposava  senza  il consenso paterno e che egli poteva fare
    altrettanto,  ma che lei non  avrebbe  mai  riconosciuto  come  figlia
    quell'"intrigante".
    Esasperato  dalla  parola  "intrigante",  Nikolàj,  alzando  la  voce,
    ribatté che non avrebbe mai creduto che sua madre l'avrebbe  costretto
    a  vendere  i propri sentimenti e che,  stando così le cose,  egli per
    l'ultima volta diceva...
    Ma non fece in tempo  a  pronunziare  la  parola  definitiva,  che,  a
    giudicare dall'espressione del viso, la contessa aspettava con terrore
    e  che sarebbe rimasta forse per sempre un crudele ricordo tra madre e
    figlio.  Non fece in tempo a pronunziarla perché Natascia,  pallida  e
    con il viso triste, entrò nella stanza, dall'uscio dietro il quale era
    stata ad ascoltare.
    - Nikòlinka, dici delle sciocchezze! Taci, taci! Ti dico di tacere!  -
    esclamò, quasi gridando per soffocare la voce di lui.
    - Mamma cara,  non è così... povera cara, anima mia  -  disse poi alla
    contessa che,  sentendosi vicina alla rottura col figlio,  lo guardava
    terrorizzata ma,  per ostinazione e per spirito di lotta, non voleva e
    non poteva cedere.
    -  Nikòlinka,  vattene,  ti  spiegherò  poi...  E  voi,   mamma  cara,
    ascoltatemi.
    Le sue parole erano prive di senso, ma ottennero il risultato al quale
    essa mirava.
    La  contessa,  singhiozzando  penosamente,  nascose  il viso sul petto
    della figlia.  Nikolàj si alzò,  si strinse il capo tra le mani e uscì
    dalla stanza.
    Natascia  si assunse il compito di riportare la pace e lo raggiunse al
    punto che Nikolàj riuscì a ottenere dalla madre la promessa che  Sònja
    non  sarebbe  stata  perseguitata  e  dal  canto  suo assicurò che non
    avrebbe fatto cosa alcuna di nascosto dai genitori.
    Con il fermo proposito di sistemare i propri affari al reggimento,  di
    dare le dimissioni, di tornare a casa e sposare Sònja, Nikolàj, triste
    e  serio,  in  disaccordo  con  i  genitori  ma,  come  a  lui pareva,
    profondamente innamorato, partì ai primi di gennaio per il reggimento.
    Dopo la partenza di Nikolàj, la vita in casa Rostòv diventò più triste
    che mai. La contessa, a causa delle emozioni provate, si ammalò.
    Sònja era molto malinconica per la partenza del  giovane  ufficiale  e
    ancora  più  lo  era per il contegno ostile che la contessa non poteva
    evitare di avere con lei.  Il conte,  sempre più  preoccupato  per  la
    pessima  condizione  dei suoi affari,  si rendeva conto che ormai essi
    esigevano dei  provvedimenti  radicali.  Era  inevitabile,  purtroppo,
    vendere la casa di Mosca e la villa alla periferia della città; ma per
    vendere  la  casa  occorreva  andare  a  Mosca  mentre la salute della
    contessa faceva ritardare di giorno in giorno la partenza.
    Natascia,  che da principio aveva sopportato con  facilità  e  persino
    lietamente  la  lontananza  del  fidanzato,  diventava ogni giorno più
    inquieta e impaziente.  Il pensiero di trascorrere così inutilmente il
    suo tempo migliore,  quel tempo che ella avrebbe usato per amarlo,  la
    tormentava senza posa.  Le lettere  del  fidanzato,  per  lo  più,  la
    irritavano.  La offendeva il pensiero che, mentre ella viveva soltanto
    del ricordo di lui,  egli vivesse una vera vita,  vedesse nuovi paesi,
    nuove persone che lo interessavano. Quanto più le lettere del principe
    erano interessanti,  tanto più le facevano dispetto,  e le lettere che
    lei gli scriveva non solo non le procuravano  alcun  conforto,  ma  le
    apparivano come un dovere noioso e falso.
    Natascia  non  sapeva  scrivere  perché  non  poteva capire come fosse
    possibile esprimere in una lettera sia pure la millesima parte di  ciò
    che ella soleva esprimere con la voce, con lo sguardo, con il sorriso.
    E  scriveva al principe Andréj lettere aride,  classicamente monotone,
    alle quali ella stessa non attribuiva alcuna importanza e  di  cui  la
    contessa correggeva, nella brutta copia, gli errori di ortografia.
    La  salute  della  contessa  non migliorava,  ma non era più possibile
    differire la partenza per Mosca.  Bisognava  ordinare  il  corredo  di
    Natascia  e  vendere  la  casa;  inoltre il principe Andréj era atteso
    prima  a  Mosca,   dove  quell'anno  il  principe  Nikolàj  Andréevic'
    trascorreva l'inverno, e dove Natascia era convinta che egli fosse già
    arrivato.
    La  contessa  rimase in campagna,  e il conte partì per Mosca verso la
    fine di gennaio, accompagnato da Sònja e da Natascia.





    NOTE.

    N. 3. Tiro di tre cavalli.
    N. 4. Signora, in polacco.
    N. 5. Vivacissima danza popolare.
    N. 6. Sorta di liquore di acquavite drogata.
    N. 7. Specie di chitarra a tre corde, di forma triangolare.
    N.  8.  Carrozza a quattro ruote,  con due sedili di fronte,  disposti
    perpendicolarmente al sedile del cocchiere.
    N. 9. "Il portatore d'acqua" o più esattamente "Le due giornate ovvero
    Il  portatore  d'acqua"  è  un  opera comica di Luigi Cherubini (1760-
    1842): rappresentata per la prima volta nel  1800,  quest'opera  viene
    considerata  "uno  dei  primi  esempi  italiani  di  sinfonismo  messo
    mozartianamente a servizio del teatro".  "La tempesta" di cui si parla
    qualche riga sopra è probabilmente una delle tante riduzioni in musica
    della celebre commedia omonima di William Shakespeare (1564-1616), che
    è considerata l'ultimo capolavoro del grande drammaturgo inglese.
    N.  10.  John  Field  (1782-1837),  pianista  e compositore irlandese.
    Allievo di Clementi,  si stabilì nel 1803 a  Pietroburgo,  dedicandosi
    con successo alla carriera concertistica e all'insegnamento.  A lui va
    il merito di aver creato un genere pianistico originale: fu infatti il
    primo compositore di notturni.  Per l'intimismo espressivo  delle  sue
    composizioni  può  venire considerato un anticipatore di Chopin (1810-
    1849).
    N. 11. Diminutivo alla francese di Pelagéja.
    N. 12. Arco di legno che unisce le stanghe sopra il cavallo.
    N.  13.  Gioco natalizio.  Dai contorni assunti dalle ombre proiettate
    dai pezzi di cera si traeva la buona ventura.
    N. 14. Il diminutivo francesizzato di Sascia, Alessandra.





    Lev N. Tolstòj.
    GUERRA E PACE.


    LIBRO SECONDO.

    PARTE QUINTA.


    CAPITOLO 1.

    Dopo il fidanzamento del principe Andréj con Natascia,  Pierre sentì a
    un tratto, senza alcuna causa apparente, l'impossibilità di continuare
    a vivere come prima. Per quanto fosse fermamente convinto della verità
    rivelatagli dal suo benefattore,  per quanta gioia avesse provato  nei
    primi  tempi del suo interno travaglio di autoperfezionamento al quale
    si era dedicato con tanto ardore,  tuttavia dopo il  fidanzamento  del
    principe Andréj con Natascia e dopo la morte di Jussif Alekséevic', di
    cui aveva avuto notizia quasi nello stesso periodo di tempo, l'incanto
    di  quella  vita  svanì  per  lui  da  un giorno all'altro.  Della sua
    esistenza restava soltanto come lo scheletro: la casa con  una  moglie
    brillante che ora godeva i favori di un importante personaggio, le sue
    relazioni con tutta Pietroburgo, il servizio con tutte le conseguenti,
    noiose formalità.  E la sua esistenza di prima gli apparve a un tratto
    disgustosa.  Smise di  tenere  aggiornato  il  suo  diario,  evitò  la
    compagnia  dei fratelli massoni,  incominciò a frequentare il circolo,
    riprese a bere molto,  si riavvicinò alla compagnia degli scapoli e si
    diede a condurre una vita tale che la contessa Elen Vassìlevna ritenne
    necessario  fargli un severo ammonimento.  Pierre sentì che essa aveva
    ragione e, per non compromettere sua moglie, si recò a Mosca.
    A Mosca,  non appena rientrò nella sua immensa  casa,  dove  le  magre
    principessine  si  disseccavano  sempre  più  e  dove  i  servi  erano
    numerosissimi; non appena vide, attraversando la città, la cappella di
    Iversk con le innumerevoli fiammelle delle candele accese davanti agli
    ori delle immagini,  la piazza del Cremlino  con  la  sua  neve  quasi
    immacolata,  i  vetturini,  le casupole di Sivtzev Vrazëk;  non appena
    ebbe scorto i vecchi signori moscoviti,  che senza desiderare nulla  e
    senza fretta di arrivare chissà dove, finivano di vivere la loro vita,
    quando  ebbe  veduto  le  vecchiette e le vecchie signore di Mosca,  i
    balli della capitale, il circolo inglese della città, si sentì in casa
    propria, in un dolce, accogliente asilo. Provò, giungendo a Mosca, una
    sensazione di pace,  di tepore,  di abituale e  di  sudicio,  come  se
    avesse indossato una vecchia veste da camera.
    La  società  di  Mosca,  a  cominciare  dalle  vecchie signore sino ai
    bambini, accolse Pierre come un ospite lungamente atteso, il cui posto
    era sempre pronto e che nessuno aveva mai occupato.
    Per la società di Mosca, Pierre era sempre il più caro,  il più buono,
    il  più  intelligente  e generoso degli originali: un signore russo di
    vecchio stampo,  distratto e cordiale.  La sua borsa era sempre  vuota
    perché aperta a tutti.
    Le serate d'onore,  i brutti quadri,  le brutte statue,  le società di
    beneficenza,  gli zingari,  le scuole,  i grandi pranzi,  le  orge,  i
    massoni,  le chiese,  i libri: niente e nessuno riceveva mai da Pierre
    un rifiuto e se non ci fossero stati due  amici  che  si  erano  fatti
    prestare  da  lui  grosse  somme di denaro e lo tenevano sotto la loro
    tutela,  egli avrebbe distribuito tutto ciò che possedeva.  Al circolo
    non  si  organizzava  né  un pranzo né una serata senza la presenza di
    Pierre. Non appena egli, dopo due bottiglie di Margot,  si abbandonava
    al  suo  solito  posto  sul divano,  tutti gli si facevano attorno,  e
    allora avevano inizio le discussioni,  le conversazioni,  gli scherzi.
    Se  sorgeva  un  litigio,  egli  con il suo sorriso buono e una parola
    scherzosa detta a proposito ristabiliva la pace.  Le Logge  conviviali
    massoniche, senza di lui, diventavano monotone e noiose.
    Quando,  dopo  una  cena  tra  scapoli,  egli  con il suo dolce e buon
    sorriso cedeva alle insistenze dell'allegra compagnia e si alzava  per
    uscire  con  loro,  grida  gioiose ed entusiastiche si levavano tra la
    gioventù.  Se alle feste da ballo c'era scarsità di cavalieri,  Pierre
    ballava.  Le  giovani signore e le signorine gli volevano bene perché,
    senza far la corte  a  nessuna,  era  ugualmente  gentile  con  tutte,
    soprattutto dopo cena.  "Il est charmant,  il n'a pas de sexe" [1.  E'
    affascinante, non ha sesso!], dicevano di lui.
    Pierre  era  uno  di  quei  ciambellani  a  riposo  che  trascorrevano
    tranquillamente a Mosca il resto della propria vita.
    Quale  senso di orrore avrebbe provato,  sette anni prima,  quando era
    ritornato dall'estero,  se gli avessero detto che  non  avrebbe  avuto
    bisogno  di  cercare  né  di  escogitare  nulla,  che  la  sua via era
    tracciata da un pezzo, e che, a onta di ogni suo sforzo, sarebbe stato
    in tutto simile agli altri giovani della sua condizione. Non l'avrebbe
    certamente creduto!  Non era forse lui che aveva desiderato con  tutta
    l'anima,  ora  di  stabilire  la  repubblica in Russia,  ora di essere
    Napoleone,  ora di  essere  un  filosofo  oppure  un  condottiero  che
    vincesse  Napoleone?  Non  era  lui  che aveva veduto la possibilità e
    aveva desiderato ardentemente di rinnovare il genere umano corrotto  e
    di  elevare se stesso sino al massimo grado della perfezione?  Non era
    forse stato lui a fondare scuole e ospedali e a  dare  la  libertà  ai
    suoi contadini?
    E  invece di tutto questo,  egli era ora il ricco marito di una moglie
    infedele, un ciambellano a riposo al quale piaceva mangiare bene, bere
    bene e,  dopo essersi  sbottonato  un  poco  il  panciotto,  criticare
    benevolmente  il governo;  un socio del circolo inglese moscovita e un
    membro dell'alta società di Mosca,  benvoluto da tutti.  Per parecchio
    tempo  non  riuscì a rassegnarsi all'idea di essere proprio lui uno di
    quei ciambellani a  riposo,  di  cui  sette  anni  prima  aveva  tanto
    disprezzato il tipo!
    A  volte  si  consolava  pensando  che  soltanto  in  via  provvisoria
    conduceva quella vita,  ma poi un altro pensiero lo faceva inorridire:
    il  pensiero  che  così,  in via provvisoria,  già molti e molti altri
    erano entrati in quella vita e in quel circolo con tutti i loro  denti
    e il capo ben guarnito di capelli e ne erano usciti calvi e sdentati.
    Nei  momenti  di  orgoglio,  quando  pensava alla sua condizione,  gli
    pareva di essere un uomo diverso dagli altri e in particolare  diverso
    da  quei  ciambellani  a  riposo  che un tempo aveva disprezzato;  che
    quelli erano uomini volgari e stupidi,  contenti e  paghi  della  loro
    condizione sociale,  mentre "anche ora io sono sempre insoddisfatto, e
    vorrei sempre far qualcosa per il genere umano", diceva a se stesso in
    quei momenti di orgoglio.  "Ma forse anche quegli altri miei  colleghi
    si  sono  battuti  come  me,  hanno cercato come me nella vita una via
    nuova,  tutta loro  e,  come  me,  dalla  forza  dell'ambiente,  della
    società,  della razza quella forza della natura contro la quale l'uomo
    è impotente -  sono giunti là dove sono anch'io",  diceva a se  stesso
    nei  momenti  di  umiltà.  E,  dopo essere vissuto per qualche tempo a
    Mosca,  cessò di disprezzare e cominciò  ad  amare,  a  rispettare,  a
    compiangere,  come  compiangeva  se  stesso,  quei  suoi  compagni  di
    sventura.
    Pierre non era più assalito come prima da momenti di disperazione,  di
    ipocondria e di disgusto per la vita;  ma quella malattia che dapprima
    si era manifestata in lui con  accessi  violenti,  ricacciata  dentro,
    perdurava latente.
    "A  che scopo?  Perché?  Che si fa in questo mondo?",  si chiedeva con
    perplessità parecchie volte al  giorno,  cominciando  suo  malgrado  a
    meditare  sul  significato  dei  fenomeni  della vita;  ma sapendo per
    esperienza che  a  quelle  domande  non  c'era  risposta,  cercava  di
    scacciarle dalla sua mente, prendeva un libro o andava al circolo o da
    Apollòn Nikolàevic' a discorrere dei pettegolezzi della città.
    "Elen Vassìlevna,  che non ha mai amato nulla fuorché il proprio corpo
    e che è certo una delle donne più stupide del mondo",  pensava Pierre,
    "appare  alla  gente come un prodigio di intelligenza e di finezza,  e
    davanti a lei tutti si inchinano.
    Napoleone Bonaparte era disprezzato da tutti sino a che fu grande,  ma
    da  quando è diventato un volgare commediante,  l'imperatore Francesco
    fa di tutto per dargli sua figlia in moglie legittima.  Gli  Spagnuoli
    elevano  preghiere  a  Dio,   per  mezzo  del  clero  cattolico,   per
    ringraziarlo della vittoria ottenuta il 14 giugno sui  Francesi,  e  i
    Francesi   innalzano  preghiere  per  mezzo  di  quello  stesso  clero
    cattolico perché il 14 giugno hanno sconfitto gli  Spagnuoli.  I  miei
    fratelli   massoni   giurano  sul  loro  sangue  di  essere  pronti  a
    sacrificare ogni cosa per il prossimo,  ma non tirano fuori  un  rublo
    quando viene fatta la raccolta per i poveri,  aizzando Astrea contro i
    cercatori della Manna,  e brigano per ottenere il vero  Tappeto  della
    Loggia  scozzese e uno Statuto di cui neppure chi l'ha scritto conosce
    il significato, e che non è utile a nessuno.  Tutti noi professiamo la
    legge cristiana del perdono delle offese e dell'amore per il prossimo,
    la  legge  in seguito alla quale abbiamo eretto a Mosca quaranta volte
    quaranta chiese;  eppure ieri è stato frustato a morte un soldato  che
    era  fuggito  e  il  difensore di quella stessa legge dell'amore e del
    perdono,  il prete,  ha fatto baciare al soldato la  croce  prima  del
    supplizio".  Così pensava Pierre e tanta generale menzogna, ammessa da
    tutti, e alla quale egli era pure abituato, lo colpiva ogni volta come
    una cosa nuova.  "Capisco tale menzogna  e  tale  confusione"  pensava
    Pierre,  "ma  come posso esprimere agli altri tutto ciò che sento?  Ho
    tentato, ma ho dovuto sempre costatare che tutti,  in fondo all'anima,
    sentono come me, ma cercano di non vedere. E' chiaro, dunque, che così
    dev'essere!  Ma  che  posso  fare  io  di  me  stesso?",  si chiedeva.
    Sperimentava in se stesso  quella  disgraziata  attitudine  che  è  di
    molti,  specialmente russi,  l'attitudine di vedere e di credere nelle
    possibilità della giustizia e della verità ma di vedere anche,  e  sin
    troppo  chiaramente,  il  male e la menzogna della vita,  per avere la
    forza di partecipare seriamente ad essa.  A parer suo,  in ogni  campo
    d'azione regnavano il male e l'inganno.  Qualunque cosa egli tentasse,
    qualsiasi impresa iniziasse,  il male e la  menzogna  lo  ricacciavano
    indietro  e  gli  sbarravano  la  strada  a ogni attività.  Nondimeno,
    bisognava vivere e fare qualche cosa.  Era troppo  terribile  per  lui
    restare sotto il giogo di quegli insolubili problemi e perciò,  pur di
    dimenticarli, si abbandonava alle sue antiche passioni. Frequentava la
    società quanto più gli era possibile, beveva molto, acquistava quadri,
    costruiva e, soprattutto, leggeva.
    Leggeva,  leggeva tutto ciò che gli capitava sotto mano e  leggeva  in
    modo tale che,  tornato a casa e mentre ancora il cameriere lo aiutava
    a spogliarsi,  egli aveva già preso un libro in mano e leggeva:  dalla
    lettura passava al sonno, dal sonno alle chiacchiere nei salotti e nel
    circolo, dalle chiacchiere alle orge e alle donne, dalle orge di nuovo
    alle chiacchiere, alla lettura e al vino. Il bere diventava per lui un
    bisogno  fisico  e morale sempre più impellente.  Sebbene i medici gli
    dicessero che,  data la sua corpulenza,  il vino costituiva per lui un
    pericolo, beveva molto. Si sentiva completamente bene soltanto quando,
    senza  rendersene egli stesso conto,  dopo aver vuotato nella sua gran
    bocca parecchi bicchieri di vino,  un gradevole tepore  gli  circolava
    per tutto il corpo, e allora provava un senso di tenerezza per tutti i
    suoi  simili e una capacità di intelligenza a reagire superficialmente
    a ogni pensiero senza approfondirne la sostanza.  Soltanto  dopo  aver
    bevuto una bottiglia di vino seguita da un'altra,  concepiva vagamente
    che quell'intricato,  spaventoso grigiore della vita che per l'innanzi
    lo atterriva non era poi così terribile come gli era sembrato.  Con la
    testa che gli ronzava, chiacchierando,  ascoltando una conversazione o
    leggendo  dopo  il  pranzo  e dopo la cena,  egli vedeva continuamente
    dinanzi a sé quel groviglio ora da un lato ora dall'altro. Ma soltanto
    sotto l'effetto del vino  diceva  a  se  stesso:  "Non  è  niente.  Io
    scioglierò  questo  groviglio:  ho  già  dentro  di me una spiegazione
    pronta.  Ma adesso mi manca il tempo.  Rifletterò dopo su tutto!".  Ma
    questo "dopo" non arrivava mai!
    Ogni mattina, a digiuno, tutti i vecchi problemi gli si ripresentavano
    alla mente ancora terribili,  ancora insolubili, ed egli si affrettava
    a prendere un libro e si rallegrava quando qualcuno veniva a trovarlo.
    Talvolta Pierre si ricordava di aver sentito raccontare che i soldati,
    in guerra,  trovandosi sotto il fuoco nelle trincee,  quando non hanno
    nulla   da  fare,   cercano  con  cura  un'occupazione  qualsiasi  per
    sopportare con maggior  facilità  il  pericolo.  E  tutti  gli  uomini
    apparivano  a  Pierre  come  altrettanti soldati che cercassero scampo
    dalla vita: chi ricorrendo all'ambizione,  chi al gioco  delle  carte,
    chi  all'elaborazione  delle  leggi,  chi  alle  donne,  chi infine ai
    cavalli, alla politica,  alla caccia,  al vino,  agli affari di stato.
    "Non  c'è nulla di meschino,  né di importante: tutto si equivale.  Si
    tratta soltanto di sfuggire alla vita come si  può",  pensava  Pierre.
    "Si  tratta  soltanto di non vederla,  questa "lei",  questa terribile
    vita!".


    CAPITOLO 2.

    All'inizio dell'inverno,  il principe Nikolàj Andreic' Bolkonskij  era
    arrivato  a  Mosca  con  la  figlia.   Per  il  suo  passato,  la  sua
    intelligenza, la sua originalità ma,  soprattutto,  per la diminuzione
    di  entusiasmo che si verificava verso l'imperatore Aleksàndr e per la
    corrente antifrancese e patriottica da cui Mosca era allora invasa, il
    principe Nikolàj Andreic' divenne subito l'oggetto di  un  particolare
    rispetto da parte dei moscoviti e il centro dell'opposizione moscovita
    al governo.
    In quell'ultimo anno il principe era molto invecchiato.  Erano apparsi
    evidenti in lui gli indizi della vecchiaia,  la sonnolenza improvvisa,
    la  tendenza  a  dimenticare  gli avvenimenti più vicini nel tempo e a
    ricordare vivamente quelli più lontani,  la puerile ambizione con  cui
    accettava  la parte di capo dell'opposizione a Mosca.  Nonostante ciò,
    quando il vecchio principe, specialmente la sera, usciva per il tè con
    la sua pelliccetta e la parrucca incipriata e cominciava, provocato da
    qualcuno,  a narrare i suoi  frammentari  episodi  sul  passato  e  ad
    esporre  le  critiche  ancor  più frammentarie ma severe sul presente,
    suscitava in tutti i  suoi  ospiti  un  unanime  sentimento  di  stima
    rispettosa.  Per i visitatori,  tutta quella gran casa antica,  con le
    sue  enormi  specchiere,   i  mobili  del   periodo   antecedente   la
    rivoluzione,  i domestici in parrucca bianca, con quel vecchio burbero
    e intelligente superstite del secolo passato, la timida figliuola e la
    graziosa "mademoiselle" che  avevano  per  lui  una  vera  adorazione,
    costituiva  uno  spettacolo maestoso e attraente.  Ma i visitatori non
    pensavano che oltre a quelle due o tre  ore  nelle  quali  vedevano  i
    padroni  di  casa,  ve  ne  fossero  altre  ventidue per completare la
    giornata durante le quali trascorreva la  vita  intima  e  segreta  di
    quella famiglia.
    Negli  ultimi  tempi,  a  Mosca,  questa  vita  segreta  era  divenuta
    penosissima per la principessina Màrija. Nella capitale ella era priva
    delle  sue  gioie  migliori,  costituite  dalla  conversazione  con  i
    pellegrini e dalla solitudine,  cose che a Lissia-Gori le davano tanto
    conforto e alle quali non aveva trovato alcun compenso dalla  vita  di
    città.  Non frequentava la società: tutti sapevano che il padre non le
    permetteva di uscire senza di lui e,  dato che egli stesso non  poteva
    muoversi per la sua malferma salute,  la gente non la invitava neppure
    più ai pranzi e alle  serate.  Ormai  la  principessina  Màrija  aveva
    completamente  rinunziato alla speranza di maritarsi.  Ella vedeva con
    quale freddezza e ostilità il principe Nikolàj Andreic'  accoglieva  e
    allontanava  quei giovani che qualche volta venivano nella loro casa e
    che  avrebbero  potuto  aspirare  alla  mano  di   lei.   Amiche,   la
    principessina  Màrija  non  ne  aveva...  Ora,  durante il soggiorno a
    Mosca,  fu delusa sul conto delle due persone che più le erano intime:
    "mademoiselle"  Bourienne,  con  la  quale già prima non poteva essere
    completamente sincera,  ora le era divenuta  antipatica  e  per  certe
    ragioni si stava allontanando da lei;  Julie, che era a Mosca e con la
    quale la principessina Màrija era stata in corrispondenza  per  cinque
    anni  di seguito,  le parve,  dopo che l'ebbe riveduta,  assolutamente
    estranea alla sua vita. In quel periodo Julie, che a causa della morte
    del fratello era diventata  una  delle  più  ricche  ereditiere  della
    città,  si era lanciata nel turbine della piacevole vita mondana.  Era
    attorniata da una quantità  di  giovani  i  quali,  com'ella  credeva,
    avevano  imparato  tutto d'un tratto ad apprezzare le sue qualità,  ed
    era in quel periodo della vita in cui una ragazza della buona società,
    nel  timore  di  rimanere  zitella,   sente  che  è  giunta   l'ultima
    probabilità  di  maritarsi  e che la sua sorte deve decidersi subito o
    mai più.  La principessina Màrija ogni giovedì si  ricordava,  con  un
    triste sorriso,  che ormai non aveva più da scrivere a nessuno, perché
    Julie,  quella Julie la cui presenza non  le  dava  ormai  più  alcuna
    gioia,  era lì e la vedeva ogni settimana.  Come quel vecchio emigrato
    che aveva rifiutato di sposare la signora in casa della quale per anni
    di seguito aveva trascorso le sue serate,  ella si  doleva  che  Julie
    fosse  presente  e  che  lei non avesse più nessuno a cui scrivere.  A
    Mosca,  la principessina Màrija non sapeva  con  chi  parlare,  a  chi
    confidare  le  sue  pene,  alle  quali in quel tempo molte altre se ne
    erano aggiunte. Si avvicinava il ritorno del principe Andréj e insieme
    il momento delle nozze,  ma l'incarico che egli le aveva  affidato  di
    preparare all'avvenimento il padre, non solo non era stato assolto, ma
    appariva anzi diventare quasi impossibile, giacché ogni minimo accenno
    alla  contessina Rostòv faceva andare su tutte le furie il vecchio che
    era quasi continuamente di pessimo umore.  Una nuova pena,  che  negli
    ultimi   tempi   si  era  aggiunta  alle  altre  che  angustiavano  la
    principessina Màrija,  era costituita dalle lezioni che ella  dava  al
    suo  nipotino  di sei anni.  Nei suoi rapporti con il piccolo Nikolàj,
    ella si rendeva conto di essere irascibile come suo padre.  Per quanto
    dicesse  a  se  stessa che non doveva permettersi di andare in collera
    mentre insegnava al nipotino, quasi ogni volta che si sedeva al tavolo
    e prendeva in mano il sillabario francese,  era assalita a  tal  punto
    dal desiderio di trasmettere più in fretta e più facilmente le proprie
    cognizioni  al  bambino già timoroso di veder la zia andare in collera
    da un momento all'altro,  che,  alla minima disattenzione da parte del
    nipotino  ella trasaliva,  si agitava,  si irritava,  alzava la voce e
    qualche volta, scuotendolo per un braccio, lo metteva in castigo in un
    angolo.  Subito dopo questo gesto,  però,  la principessina Màrija  si
    metteva  a piangere sul proprio irascibile,  malvagio temperamento,  e
    Nikòluska,  imitandola  nei  singhiozzi,  abbandonava  l'angolo  senza
    permesso,  si  avvicinava  alla  zia  e,  scostandole dal viso le mani
    bagnate di lacrime, cercava di consolarla.
    Ma ciò che più affliggeva la principessina Màrija  era  l'irascibilità
    di  suo  padre,  sempre diretta contro di lei,  che negli ultimi tempi
    giungeva spesso alla crudeltà.  Se il  vecchio  l'avesse  costretta  a
    stare  tutta  la  notte  in ginocchio davanti alle immagini sacre,  se
    l'avesse picchiata,  obbligata a trasportare legna  e  acqua,  non  le
    sarebbe  neppure passato per la mente che la sua sorte fosse dolorosa;
    ma quel carnefice che le voleva bene  -   tanto  più  crudele  proprio
    perché  le  voleva  bene  e  che  perciò tormentava lei e se stesso  -
    sapeva non soltanto offenderla e umiliarla,  ma anche dimostrarle  che
    essa era sempre e in tutto colpevole.
    Negli  ultimi tempi nel carattere del vecchio si era rivelato un nuovo
    tratto che più di ogni altra cosa tormentava la principessina  Màrija:
    i  rapporti  sempre  più  intimi con "mademoiselle" Bourienne.  L'idea
    scherzosa che gli era  nata  di  colpo  quando  era  venuto  a  sapere
    dell'intenzione del figlio,  cioè di prendere in moglie "mademoiselle"
    Bourienne se Andréj si fosse sposato, gli era evidentemente piaciuta e
    ora con ostinazione e (come pareva alla principessina Màrija) soltanto
    per offendere lei,  mostrava una tenerezza speciale per "mademoiselle"
    Bourienne  e  dimostrava  il  suo  malcontento  verso  la  figlia  con
    manifestazioni di tenerezza verso la governante.
    Un giorno,  a Mosca,  in presenza della principessina Màrija (e a  lei
    parve  che il padre lo facesse a bella posta davanti a lei) il vecchio
    principe baciò la mano a "mademoiselle" Bourienne e,  trattala  a  sé,
    l'abbracciò  e  l'accarezzò.  La  principessina  arrossì e fuggì dalla
    stanza.  Dopo qualche  minuto  "mademoiselle"  Bourienne  entrò  nella
    camera della fanciulla e,  sorridendo,  le raccontò non so che cosa di
    allegro con la sua gradevole voce. La principessina Màrija si affrettò
    ad asciugarsi le lacrime,  si accostò a lei a passo  deciso  e,  senza
    evidentemente  rendersi conto di che cosa facesse,  in tono rabbioso e
    con la voce spezzata, prese a inveire contro la francese.
    -  Quale  viltà  abbietta  e  disumana  approfittare  così  della  sua
    debolezza...  -  Ma non poté finire la frase.  -  Uscite,  -  gridò  -
    uscite dalla mia stanza!  -  e scoppiò in singhiozzi.
    Il giorno successivo il principe non disse nulla alla figlia,  ma essa
    notò  che  a  tavola  ordinò  di  servire  i   cibi   cominciando   da
    "mademoiselle" Bourienne.  Alla fine del pranzo,  quando il domestico,
    secondo una vecchia abitudine, servì il caffè alla principessina prima
    che agli altri,  il vecchio andò su tutte  le  furie,  lanciò  il  suo
    bastone  verso  Filìpp  e  ordinò  immediatamente  che fosse arruolato
    soldato.
    - Non mi si ubbidisce...  l'ho  già  detto  due  volte...  Non  mi  si
    ascolta...  E'  lei  la  prima persona di questa casa...  lei,  la mia
    migliore amica...    -    gridava  il  principe.    -    E  se  tu  ti
    permetterai,-    urlò  furioso  rivolgendosi  per  la prima volta alla
    principessina Màrija  -  se ti permetterai ancora una volta,  come  ti
    sei permessa ieri sera...  di perdere davanti a lei il controllo di te
    stessa,  ti farò vedere chi è il padrone  in  questa  casa.  Via!  Non
    voglio più vederti! Vattene, ma prima devi chiederle perdono!
    La principessina Màrija chiese perdono ad Amélie Evgénevna, e al padre
    per sé e per Filìpp, che l'aveva pregata di intercedere in suo favore.
    In momenti come quelli,  nell'animo della principessina Màrija sorgeva
    un sentimento simile all'orgoglio del sacrificio. E accadeva che tutto
    a un tratto quel padre,  che ella biasimava,  si mettesse a cercare  a
    tastoni gli occhiali che aveva a portata di mano,  o che scordasse ciò
    che era appena accaduto,  o che con le gambe malferme facesse un passo
    falso  e  si  volgesse  a  guardare  se  qualcuno  aveva notato la sua
    debolezza o,  cosa ancora peggiore,  che durante  il  pranzo,  se  non
    c'erano  ancora  invitati  che  lo  eccitavano,  si addormentasse a un
    tratto,  lasciandosi sfuggire dalle mani il tovagliuolo mentre la  sua
    testa tremolante si inchinava sul piatto.  "E' vecchio e debole,  e io
    ho il coraggio di biasimarlo!",  pensava la  principessina  Màrija  in
    quei momenti, provando un profondo disgusto di sé.


    CAPITOLO 3.

    Nel 1811 viveva a Mosca un medico francese venuto rapidamente di moda.
    Era  alto,  bello  e  simpatico come sa esserlo un francese e,  come a
    Mosca  dicevano  tutti,  dotato  di  uno  straordinario  ingegno.  Era
    ricevuto  nelle  case della più eletta società non come un medico,  ma
    come un uguale.  Il principe Nikolàj Andreic',  che soleva farsi beffe
    della  medicina,  negli ultimi tempi,  per consiglio di "mademoiselle"
    Bourienne,  aveva finito per  ammetterlo  nella  sua  casa  e  si  era
    abituato a lui. Métivier si recava a visitare il principe due volte la
    settimana.
    Nel giorno di San Nikolàj, onomastico del principe, tutta Mosca affluì
    alla  porta  della  sua  abitazione,  ma  egli  aveva  ordinato di non
    ricevere nessuno e di invitare  a  pranzo  pochissime  persone,  delle
    quali aveva consegnato alla principessina Màrija l'elenco.
    Métivier,  venuto  in  mattinata  per  porgere i suoi auguri,  giudicò
    opportuno,  nella sua qualità di  medico,  "forcer  la  consigne"  [2.
    rompere  la  consegna] come disse alla principessina Màrija,  ed entrò
    nell'appartamento del principe.  Ma quella mattina,  proprio il giorno
    della  sua  festa,  il  vecchio  principe  si  trovava in uno dei suoi
    momenti  di  pessimo  umore.   Aveva  vagato  ore  e  ore  per   casa,
    rimbrottando  tutti coloro che incontrava,  fingendo di non capire ciò
    che gli dicevano e di  non  essere  capito.  La  principessina  Màrija
    conosceva  perfettamente  quello  stato  d'animo e quella tranquilla e
    chiusa tendenza a brontolare che,  di  solito,  si  risolveva  in  uno
    scoppio di furore, e aveva trascorso tutta la mattinata come davanti a
    un  fucile  carico  con il grilletto alzato in attesa dell'inevitabile
    scarica.  Sino all'arrivo del dottore le  ore  erano  trascorse  senza
    incidenti.  Dopo avere introdotto Métivier, la principessina Màrija si
    sedette in salotto con un libro tra le mani,  a  poca  distanza  dalla
    porta,  in  modo  da  potere  udire  ciò che avveniva nello studio del
    principe.
    Dapprima ella sentì soltanto la voce di Métivier, poi quella del padre
    e infine le due voci  contemporaneamente.  L'uscio  si  aprì  e  sulla
    soglia  comparvero  il  bel  Métivier  con  il viso stravolto e il suo
    ciuffo di capelli neri,  e il principe in berretto da notte e veste da
    camera, con la faccia alterata dalla collera e gli occhi bassi.
    - Non capisci?   -  gridava il principe.   -  Io invece capisco tutto!
    Spia francese!  Schiavo di Buonaparte,  spia,  fuori dalla  mia  casa!
    Fuori, dico!  -  e sbatté la porta.
    Métivier,  stringendosi  nelle  spalle,  si  avvicinò a "mademoiselle"
    Bourienne  che  all'udire  quell'alterco  era  accorsa  dalla   stanza
    attigua.
    -  Il  principe  non  sta  bene,  "la bile et le transport au cerveau.
    Tranquillisez-vous, je repasserai demain" [3.  La bile e un travaso di
    sangue al cervello.  Tranquillizzatevi, ripasserò domani]  -  le disse
    e, posto un dito sulle labbra, uscì rapidamente.
    Di là dall'uscio si udiva un frusciare di  passi  in  pantofole  e  le
    grida:
    - Spie!  Traditori!  Dappertutto traditori!  Neppure in casa mia posso
    avere un momento di pace!
    Quando Métivier se ne fu andato,  il vecchio principe chiamò la figlia
    e tutta la violenza della sua collera si scatenò contro di lei. Di lei
    era la colpa di aver introdotto nello studio quella spia,  poiché egli
    aveva detto, e proprio a lei,  di fare un elenco e di non ammettere in
    casa coloro il cui nome non figurava nell'elenco stesso. Perché dunque
    era stato introdotto quell'impostore? Era stata lei la causa di tutto!
    "Con  lei",  egli  diceva,  "non  poteva avere un minuto di pace,  non
    poteva morire tranquillo!".
    - E' inutile,  mia cara,  bisogna che ci  separiamo,  bisogna  che  ci
    separiamo! Sappilo, sappilo che non ne posso più!  -  esclamò, uscendo
    dalla stanza e,  quasi temendo che sua figlia potesse consolarsi in un
    modo qualunque,  tornò  verso  di  lei  e,  cercando  di  assumere  un
    atteggiamento calmo, aggiunse:
    - E non crediate che abbia detto questo in un momento di collera; sono
    calmo,  calmissimo  e  ho  riflettuto  a  quello che dico.  Così sarà.
    Dobbiamo separarci... Cercatevi un posto!
    Ma non riuscì a resistere oltre e,  con quella collera che  è  propria
    soltanto dell'uomo che ama,  soffrendo visibilmente egli stesso, agitò
    i pugni in aria e gridò:
    - Se almeno qualche imbecille se la sposasse!   -   Sbatté  la  porta,
    fece  chiamare  "mademoiselle"  Bourienne e si chiuse nello studio ove
    finalmente si calmò.
    Alle due giunsero le sei persone scelte per il pranzo.  Gli  invitati,
    il  noto  conte  Rastopcìn,  il  principe  Lopuchin  (4) con il nipote
    generale Ciatrov,  vecchio compagno d'armi  del  principe,  e,  tra  i
    giovani, Pierre e Borìs Drubetzkòj lo aspettavano in salotto.
    Giunto  da  poco  a  Mosca  in licenza,  Borìs aveva desiderato essere
    presentato  al  principe  Nikolàj  Andreic'   ed   era   riuscito   ad
    acquistarsene  a  tal  punto  le  simpatie che il principe aveva fatto
    un'eccezione per lui solo tra i giovani scapoli,  di cui non  riceveva
    nessuno in casa sua.
    La  casa del principe non era quel che si può definire "il bel mondo",
    era una ristretta cerchia di persone dalle quali,  sebbene non  se  ne
    sentisse  parlare  in  città,  era  tuttavia  assai lusinghiero essere
    ricevuti. Di questo si era reso conto Borìs una settimana prima quando
    Rastopcìn,  in sua presenza aveva risposto  al  generalissimo  che  lo
    invitava a pranzo per il giorno di San Nikolàj:
    -  Quel  giorno  andrò,  come  sempre,  a  ossequiare  le reliquie del
    principe Nikolàj Andreic'.
    - Ah, già,  già  -  aveva risposto il generalissimo.   -  A proposito,
    come sta?
    La  piccola  compagnia riunita prima di pranzo nell'antiquato salotto,
    somigliava al solenne  consesso  di  una  Corte  di  tribunale.  Tutti
    tacevano o,  se parlavano,  lo facevano sottovoce. Il principe Nikolàj
    Andreic' comparve silenzioso e grave.  La principessina Màrija  pareva
    ancora  più  mite  e più timida di quanto non lo fosse di solito.  Gli
    ospiti le rivolgevano malvolentieri la  parola  giacché  capivano  che
    aveva  ben altro per la testa che i loro discorsi.  Il conte Rastopcìn
    animava da solo la conversazione,  parlando ora  delle  ultime  novità
    cittadine ora delle ultime notizie politiche.
    Lopuchin e il vecchio generale solo di tanto in tanto prendevano parte
    alla  conversazione.  Il  principe  Nikolàj Andreic' ascoltava come un
    giudice supremo ascolta una relazione che gli venga fatta, dimostrando
    con il silenzio o con una breve parola di prender atto di  quanto  gli
    si dice.  Dal tono della conversazione si capiva che nessuno approvava
    ciò  che  allora  si  faceva  in  campo  politico.   Si   raccontavano
    avvenimenti  che  dimostravano  con evidenza come le cose andassero di
    male in peggio,  ma ciò che più colpiva  era  il  fatto  che  in  ogni
    narrazione  e in ogni discussione chi parlava si interrompeva o veniva
    interrotto ogni qualvolta toccava il limite oltre il quale il  biasimo
    avrebbe potuto riferirsi alla persona dell'imperatore.
    Durante  il  pranzo  la conversazione trattò della più recente notizia
    politica: l'occupazione,  da parte di Napoleone,  dei possedimenti del
    duca di Oldenburg (5) e la nota russa,  ostile a Napoleone,  inviata a
    tutte le Corti europee.
    - Buonaparte agisce verso l'Europa  come  un  pirata  verso  una  nave
    conquistata    -    disse il conte Rastopcìn,  ripetendo una frase già
    pronunziata parecchie altre volte.   -  Ciò  che  stupisce  di  più  è
    l'apatia  o  la  cecità dei sovrani.  Ora vien messo in gioco anche il
    papa: il Buonaparte, ormai,  senza alcun riguardo,  vuol rovesciare il
    capo della Chiesa cattolica (6),  e tutti tacciono! Soltanto il nostro
    imperatore ha protestato contro  l'occupazione  dei  possedimenti  del
    duca di Oldenburg.  E anche...  -  Il conte Rastopcìn tacque, sentendo
    a un tratto  di  essere  giunto  a  quel  limite  che  non  si  doveva
    oltrepassare.
    -  Gli  sono stati proposti altri territori in luogo del ducato  disse
    il principe Nikolàj Andreic';   -   come  se  io  trasferissi  i  miei
    contadini  da Lissia-Gori a Boguciàrovo e nelle terre di Rjazàn,  così
    egli fa con i duchi.
    - "Le duc d'Oldenburg supporte son malheur avec une force de caractère
    et une résignation admirables" [7.  Il duca di Oldenburg  sopporta  la
    sciagura con una forza di carattere e una rassegnazione ammirevoli]  -
    disse  Borìs,  intervenendo  rispettosamente nel discorso.  Egli aveva
    fatto quell'osservazione perché,  di passaggio per Pietroburgo,  aveva
    avuto  l'onore  di  essere  presentato  al  duca.  Il principe Nikolàj
    Andreic' guardò il giovane, come volesse rispondergli qualche cosa, ma
    ci rifletté su un momento e tacque,  giudicandolo troppo  giovane  per
    meritare un simile onore.
    -  Ho  letto  la  nostra  protesta per l'affare di Oldenburg e mi sono
    meravigliato del pessimo stile con cui era stata redatta   osservò  il
    conte  Rastopcìn  con  il  tono  noncurante  dell'uomo che giudica una
    faccenda che conosce a fondo.
    Pierre guardò Rastopcìn con ingenuo stupore,  non comprendendo  perché
    dovesse preoccuparsi del cattivo stile della nota.
    -  Non  è forse indifferente lo stile con cui è stata redatta la nota,
    conte, se il contenuto è forte?  -  domandò.
    - "Mon cher,  avec nos 500 mille hommes de troupe,  il  serait  facile
    d'avoir  un  beau  style" [8.  Mio caro,  con i nostri cinquecentomila
    uomini di truppa non sarebbe difficile  avere  un  bello  stile!]    -
    ribatté Rastopcìn.
    Pierre   comprese   perché  la  forma  in  cui  era  redatta  la  nota
    preoccupasse Rastopcìn.
    -  Eppure  pare  che  ora  si  abbia  un  numero  di  scribi  più  che
    sufficiente:  laggiù,  a  Pietroburgo,  tutti  scrivono  molto  e  non
    soltanto note diplomatiche, ma si scrivono anche nuove leggi.  Il "mio
    Andrjuscia"  ha  scritto  per  la Russia tutto un volume di leggi.  Al
    giorno d'oggi tutti scrivono!  -  E rise in modo innaturale.
    La conversazione cessò per un momento;  il vecchio generale tossì  per
    attirare a sé l'attenzione degli altri.
    -  Avete  sentito  parlare  dell'ultimo  avvenimento  alla  rivista di
    Pietroburgo? Sapete come si è comportato l'ambasciatore francese?
    - Come?  Sì,  ho sentito dire qualcosa in proposito:  pare  che  abbia
    commesso una mancanza di tatto verso l'imperatore.
    -  Sua  maestà  gli  faceva osservare la divisione dei granatieri e la
    marcia di parata  -    proseguì  il  generale    -    e  si  dice  che
    l'ambasciatore  non  abbia  prestato  la  minima  attenzione  e si sia
    permesso di obiettare che in Francia non si  dà  importanza  a  simili
    sciocchezze.  L'imperatore  non  gli ha risposto.  Ma si dice che alla
    rivista successiva non si sia degnato di rivolgergli la parola.
    Tutti  tacquero:  su   quel   fatto   che   riguardava   personalmente
    l'imperatore non era lecito esprimere alcuna opinione.
    -  Che  sfacciato!    -    scattò  il vecchio principe.   -  Conoscete
    Métivier? Oggi stesso l'ho cacciato da casa mia.  Era venuto e l'hanno
    fatto  passare  nel  mio  studio  sebbene  io  avessi  ordinato di non
    introdurre nessuno...   -    proseguì  il  principe,  rivolgendo  alla
    figliuola uno sguardo irritato.  E raccontò tutta la sua conversazione
    con il medico francese accennando ai motivi per cui  si  era  convinto
    che Métivier fosse una spia. Sebbene tali motivi fossero insufficienti
    e tutt'altro che chiari per giungere a una simile conclusione, nessuno
    fece obiezioni.
    Con  l'arrosto  fu  servito lo "champagne".  Gli ospiti si alzarono in
    piedi per fare gli auguri al vecchio principe. La principessina Màrija
    gli si avvicinò.
    Egli le rivolse uno sguardo freddo,  ostile  e  le  porse  la  guancia
    rugosa  e  rasata  da  baciare.  L'espressione  del  suo  viso  diceva
    chiaramente alla figlia che egli non aveva dimenticato quanto le aveva
    detto la mattina,  che  la  sua  decisione  rimaneva  immutata  e  che
    soltanto la presenza degli ospiti gli impediva di parlargliene ora.
    Quando tutti passarono nel salotto per prendere il caffè,  i vecchi si
    riunirono in disparte.
    Il principe Nikolàj Andreic' si animò ed espresse la propria  opinione
    sulla  guerra  imminente.  Disse che le nostre guerre contro Bonaparte
    non avrebbero avuto buon esito sino a quando i Russi avessero  cercato
    l'alleanza  tedesca  e  si fossero immischiati nelle questioni europee
    nelle quali ci aveva coinvolti la pace di Tilsit.
    - Noi non dobbiamo combattere né per l'Austria né contro l'Austria   -
    proseguì.    -    I  nostri  interessi politici sono tutti volti verso
    Oriente e,  per quanto riguarda il Buonaparte,  dobbiamo semplicemente
    tenere  truppe  armate  sul  confine e seguire una politica energica e
    risoluta.  Se avessimo agito così nel passato,  egli certo non avrebbe
    mai varcato il confine russo come nel 1807.
    - E come potremmo noi, principe, combattere contro i Francesi? esclamò
    il  conte  Rastopcìn.    -   Come possiamo noi prendere le armi contro
    coloro che noi veneriamo come divinità?  Guardate  un  po'  la  nostra
    gioventù,  guardate  le  nostre  signore.  Le  nostre  divinità sono i
    Francesi, il nostro Paradiso è Parigi!
    E cominciò ad alzare la voce, evidentemente perché tutti lo udissero.
    - Abiti francesi, idee francesi, sentimenti francesi! Ecco,  voi avete
    scacciato  Métivier perché è un francese e un mascalzone,  e le nostre
    signore si trascinano in ginocchio dietro di lui. Ieri mi trovavo a un
    ricevimento:  ebbene,   delle  cinque  signore  presenti,   tre  erano
    cattoliche e,  con il permesso del papa, ricamano anche la domenica...
    e intanto erano quasi nude,  come le figure dipinte sulle insegne  dei
    bagni pubblici,  con rispetto parlando. Eh, principe, quando guardo la
    nostra gioventù,  mi vien voglia di  prendere  dal  museo  il  vecchio
    randello di Pietro il Grande e di rompere loro le costole alla maniera
    russa...  Vedreste  che  allora tante bestialità scomparirebbero dalla
    loro testa!
    Tutti tacquero.  Il vecchio principe,  con il viso  illuminato  da  un
    sorriso, guardò Rastopcìn e scosse il capo in segno di approvazione.
    - Ebbene,  addio,  eccellenza!  Conservatevi in buona salute  -  disse
    Rastopcìn,   alzandosi  e  porgendo  la  mano  al  principe   con   la
    caratteristica rapidità di movimenti.
    - Addio, mio caro! Sei una "gussla" (9) che ascolto sempre volentieri!
    -    gli disse il vecchio principe,  trattenendo nelle sue la mano del
    conte e porgendogli una guancia da baciare.
    Insieme con Rastopcìn si alzarono anche gli altri.


    CAPITOLO 4.

    La principessina Màrija, seduta nel salotto, ascoltava questi discorsi
    e queste recriminazioni dei vecchi senza capirci  nulla;  si  chiedeva
    soltanto  se  gli ospiti si fossero accorti del modo ostile con cui il
    padre la trattava.  Non si era nemmeno resa conto delle  attenzioni  e
    delle  cortesie  che durante il pranzo aveva avuto per lei Drubetzkòj,
    il quale, ormai per la terza volta, veniva in casa sua.
    La principessina Màrija con uno sguardo distratto e  interrogativo  si
    rivolse a Pierre che, ultimo tra gli ospiti, con il cappello in mano e
    il  viso  sorridente,  le  si  era avvicinato dopo che il principe era
    uscito ed essi erano rimasti soli nel salotto.
    - Posso restare ancora un po'?   -  domandò,  lasciando cadere il  suo
    grosso corpo su una poltrona accanto alla principessina Màrija.
    - Oh,  sì!   -  gli rispose lei.  "E voi non avete notato nulla?", gli
    domandava intanto con lo sguardo.
    Pierre si trovava in ottima disposizione di spirito.  Guardava davanti
    a sé e sorrideva tranquillo.
    - Lo conoscete da molto tempo quel giovanotto, principessina?
    - Chi?
    - Drubetzkòj.
    - No, da poco...
    - Vi piace?
    -  Sì,  lo trovo un giovane simpatico...  Perché me lo chiedete?   gli
    domandò la principessina Màrija,  continuando a pensare a ciò  che  le
    aveva detto il padre la mattina.
    -  Perché  ho  fatto  un'osservazione:  spesso  i  giovani  vengono da
    Pietroburgo a  Mosca  in  licenza  solo  allo  scopo  di  trovare  una
    fidanzata ricca.
    - Avete fatto questa osservazione?  -  domandò la fanciulla.
    -  Sì,   -  proseguì Pierre sorridendo  -  e quel giovanotto ora fa in
    modo di trovarsi sempre là dove ci sia una ricca fanciulla da  marito.
    Leggo  in  lui  come  in  un  libro  aperto.  Ora  è incerto tra voi e
    "mademoiselle" Julie Karàgina. "Il est bien assidu auprès d'elle" [10.
    E' molto assiduo presso di lei].
    - Va spesso dai Karagin?
    - Sì,  molto spesso.  Lo conoscete il nuovo modo di far la corte  alle
    signorine?    -    chiese  con  un allegro sorriso Pierre,  sentendosi
    evidentemente in uno stato d'animo disposto alla canzonatura, cosa che
    spesso si rimproverava nel suo diario.
    - No  -  rispose la principessina Màrija.
    -  Ora,   per  interessare  le  signorine  a  Mosca,   "il  faut  être
    mélancolique.  Et  il  est  très  mélancolique  auprès de mademoiselle
    Karàgina"  [11.  ...bisogna  essere  malinconici.   Ed  egli  è  molto
    malinconico con la signorina Karàgina]  -  disse Pierre.
    - "Vraiment?" [12.  Veramente?]  -  chiese la principessina, guardando
    il viso buono di Pierre,  ma con il pensiero sempre fisso alla propria
    pena.  "Mi sentirei meglio se confidassi a qualcuno ciò che sento", si
    diceva. "Ed è proprio a Pierre che vorrei dire tutto. Egli ha un animo
    così buono e generoso...  Proverei un po' di sollievo e  forse  potrei
    avere da lui un consiglio...".
    - Lo vorreste per marito, voi?  -  domandò Pierre.
    - Ah, mio Dio, conte! Ci sono momenti in cui sposerei chiunque!rispose
    a un tratto,  in modo inatteso anche per se stessa,  la principessina,
    con le lacrime nella voce.  -  Sapeste com'è penoso, talora, amare una
    persona che ci è vicina e cara e sentire che... non puoi far nulla per
    lei,  se non procurarle dolore e renderti conto che  non  è  possibile
    mutare  una  tale  situazione.  Allora  non resta da fare che una sola
    cosa: andarsene... ma dove posso andarmene, io?   -  continuava a dire
    con la voce che le tremava.
    - Ma che avete, principessina, che avete?
    La fanciulla non rispose e si mise a piangere.
    - Non so che cosa mi succeda,  oggi. Non datemi retta, dimenticate ciò
    che vi ho detto.
    Tutta l'allegria di Pierre era scomparsa. Egli interrogava preoccupato
    la principessina,  la pregava di dirgli tutto,  di confidargli la  sua
    pena;  ma  essa  continuava a ripetergli che lo pregava di dimenticare
    quanto gli aveva detto,  che non se ne ricordava neppure più lei,  che
    non  aveva  altro dolore all'infuori di quello che egli già conosceva:
    il dolore che il matrimonio del principe  Andréj  potesse  mettere  il
    disaccordo tra padre e figlio.
    -  Avete  sentito  dir  nulla  dei  Rostòv?   -  domandò,  per cambiar
    discorso.   -  Mi è stato riferito che  saranno  qui  tra  non  molto.
    Anch'io  aspetto  Andréj  da  un  giorno  all'altro.   Vorrei  che  si
    incontrassero qui...
    - E ora "lui" come  considera  la  questione?    -    domandò  Pierre,
    intendendo   con   quel   "lui"  alludere  al  vecchio  principe.   La
    principessina scrollò il capo.
    - Che fare?  Mancano ormai pochi mesi al termine fissato:  l'anno  sta
    per  scadere.  E  questo non può essere.  Vorrei soltanto rendere meno
    amari a mio fratello i primi momenti...  Vorrei che  essi,  i  Rostòv,
    arrivassero  al più presto.  Spero che andrò d'accordo con lei...  Voi
    che li conoscete da molto tempo,   -  disse la principessina Màrija  -
    ditemi,  con  la  mano sulla coscienza,  tutta la verità: com'è quella
    ragazza? Come vi pare? Ma che sia tutta la verità,  vi prego,  perché,
    voi lo capite, Andréj corre un così gran rischio, sposandosi contro la
    volontà di nostro padre, che io vorrei sapere...
    Un   vago  istinto  avvertiva  Pierre  che  quelle  domande  e  quella
    insistenza nel chiedergli di  dire  tutta  la  verità  esprimevano  il
    malanimo  della  principessina  verso la futura cognata e il desiderio
    che egli,  Pierre,  non approvasse la scelta del principe  Andréj.  Ma
    Pierre rispose francamente ciò che sentiva piuttosto ciò che pensava.
    -  Non  so come rispondere alle vostre domande  -  disse,  arrossendo,
    senza sapere il perché.  -  Non so assolutamente che tipo di fanciulla
    sia e non posso in alcun modo analizzarla. E' adorabile...  ma perché?
    Non lo so. Ecco tutto ciò che posso dirvi di lei.
    La  principessina  Màrija  sospirò  mentre  l'espressione del suo viso
    diceva: "Era proprio questo che aspettavo e temevo di sentirmi dire".
    - E' intelligente?  -  domandò la principessina.
    Pierre rifletté.
    - Penso di no,  -  rispose  -  ma... forse sì.  Non si degna di essere
    intelligente: è adorabile e niente di più.
    Di nuovo la principessina Màrija scosse il capo, disapprovando.
    - Ah,  desidererei tanto di volerle bene!  Glielo direte,  vero, se la
    vedrete prima di me?
    - Mi è stato detto che arriveranno  tra  qualche  giorno    -    disse
    Pierre.
    La principessina espose a Pierre il suo progetto di stringere amicizia
    con  la futura cognata non appena i Rostòv fossero giunti a Mosca e di
    fare il possibile perché il vecchio principe si abituasse a lei.


    CAPITOLO 5.

    Borìs,  che non era  riuscito  a  combinare  a  Pietroburgo  il  ricco
    matrimonio cui aspirava, era venuto a Mosca con lo stesso proposito. E
    ora,  a  Mosca,  esitava tra le due più ricche ereditiere;  Julie e la
    principessina Màrija.  Sebbene brutta,  quest'ultima gli pareva  assai
    più simpatica di Julie ma, chissà perché, si sentiva imbarazzato a far
    la  corte  alla  Bolkònskaja.  Nell'ultimo  suo  incontro con lei,  in
    occasione dell'onomastico del vecchio principe, a tutti i tentativi di
    portare la conversazione sui sentimenti,  ella aveva risposto sempre a
    sproposito e, visibilmente, senza ascoltarlo.
    Julie,  invece,  anche se in un modo tutto suo particolare,  accettava
    volentieri la corte del giovane.
    Julie aveva ventisette anni.  Dopo la  morte  dei  suoi  fratelli  era
    diventata ricchissima.  Ormai si era fatta decisamente bruttina;  però
    non solo credeva di  essere  bella,  ma  anche  di  essere  molto  più
    attraente che nel passato. Persisteva in quell'illusione anzitutto per
    la  consapevolezza  di  essere  diventata  un ricchissimo partito,  in
    secondo luogo perché,  quanto più invecchiava e quanto meno  diventava
    pericolosa  per  gli  uomini,  tanto  più essi si comportavano con lei
    liberamente e, senza assumersi alcun obbligo, potevano godere dei suoi
    inviti a cena,  delle serate e della brillante e vivace società che si
    riuniva  in  casa di lei.  Lo stesso uomo che dieci anni fa si sarebbe
    fatto scrupolo di recarsi ogni giorno  in  una  casa  dove  c'era  una
    fanciulla diciassettenne nel timore di comprometterla o di impegnarsi,
    ora  si  recava tranquillamente a trovarla ogni giorno e si comportava
    con lei non già come con una signorina  da  marito  ma  come  con  una
    conoscente che non avesse sesso.
    In  quell'inverno la casa dei Karagin a Mosca era la più ospitale e la
    più accogliente della città.  Oltre che per le serate importanti e per
    i pranzi di gala,  si riuniva ogni giorno dai Karagin moltissima gente
    e in particolare uomini,  che si mettevano a cena a  mezzanotte  e  si
    trattenevano  anche  sino  alle  tre  del  mattino.  Non  c'era ballo,
    passeggiata,  spettacolo teatrale ai quali non partecipasse  Julie.  I
    suoi vestiti erano sempre all'ultima moda, ma, nonostante questo, ella
    pareva  delusa  di  tutto,   e  ripeteva  sempre  di  non  credere  né
    all'amicizia, né all'amore, né a qualsiasi altra gioia della vita,  ma
    di  attendere  la  pace soltanto nell'al di là.  Aveva assunto il tono
    della ragazza provata da gravi disillusioni,  della ragazza che  abbia
    perduto  l'uomo  amato  o  che sia stata da lui crudelmente ingannata.
    Benché nulla di simile le fosse accaduto, gli altri pensavano che essa
    aveva realmente sofferto, e lei stessa era convinta di avere avuto una
    vita piena di sofferenze e di dispiaceri. Questa malinconia che non le
    impediva di divertirsi,  non impediva neppure  ai  giovanotti  che  la
    frequentavano  di  passare  il  tempo molto piacevolmente in casa sua.
    Ogni ospite doveva  pagare  un  tributo  all'umore  malinconico  della
    padroncina di casa,  e poi poteva liberamente occuparsi di chiacchiere
    mondane,  di  balli,  di  giochi  spiritosi,  di  gare  poetiche,  che
    costituivano   una  particolarità  delle  riunioni  in  casa  Karagin.
    Soltanto pochi giovani,  tra i quali  Borìs,  favorivano  le  tendenze
    malinconiche  di  Julie  e con essi ella intrecciava colloqui lunghi e
    solitari sulla vanità delle cose mondane, e mostrava loro il suo album
    pieno d'immagini tristi, di massime e di versi.
    Julie era particolarmente amabile con  Borìs:  lo  compiangeva  per  i
    precoci  disinganni che la vita gli aveva riservato,  gli offriva quei
    conforti dell'amicizia che poteva offrirgli giacché essa stessa  aveva
    molto  sofferto  e  gli apriva il proprio album.  Borìs vi disegnò due
    alberi e vi scrisse: "Arbres rustiques,  vos sombres rameaux  secouent
    sur moi les ténèbres et la mélancolie" [13. "Rustici alberi, le vostre
    cupe fronde diffondono su di me le tenebre e la malinconia"].
    In un'altra pagina disegnò una bara e scrisse:

    "La  mort  est secourable et la morte est tranquille.  Ah!  Contre les
    douleurs,  il n'y a pas d'autre asile" [14.  "La morte è pietosa e  la
    morte è tranquilla. Ah, contro il dolore non vi è altro rifugio!"].

    Julie disse che erano versi incantevoli.
    -  "Il  y  a  quelque  chose  de  si  ravissant  dans le sourire de la
    mélancolie"  -  gli disse un giorno,  ripetendo parola per  parola  un
    brano  che aveva copiato da un libro francese.   -  "C'est un rayon de
    lumière dans l'ombre, une nuance entre la douleur et le désespoir, qui
    montre  la  consolation  possible"  [15.  C'è  qualche  cosa  di  così
    incantevole  nel sorriso della malinconia (...).  E' un raggio di luce
    nell'ombra,  una sfumatura tra il dolore e  la  disperazione,  che  fa
    sperare nella possibilità di un conforto].
    A ciò Borìs rispose scrivendo questi altri versi:

    "Aliment de poison d'une âme trop sensible,
    Toi, sans qui le bonheur me serait impossible,
    Tendre mélancolie, ah, viens me consoler,
    Viens calmer les tourments de ma sombre retraite
    Et mêle une douceur secrète
    A ces pleurs que je sens couler"
    [16.  "Alimento  venefico  di  un animo troppo sensibile,  tu,  tenera
    malinconia,  senza la quale non potrei  avere  la  felicità,  vieni  a
    consolarmi,  vieni  a  placare  i tormenti della mia cupa solitudine e
    mescola una dolcezza segreta a queste lacrime che sento cadere"].

    Julie sonava sull'arpa per Borìs  i  notturni  più  tristi.  Borìs  le
    leggeva   ad   alta  voce  "La  povera  Liza"  (17)  e  spesso  doveva
    interrompere la lettura per la commozione che  gli  serrava  la  gola.
    Quando Julie e Borìs si incontravano in società, si guardavano come se
    fossero  le  uniche  persone indifferenti alle cose del mondo e che si
    comprendessero a vicenda.
    Anna Michàjlovna,  che frequentava anch'essa il salotto  dei  Karagin,
    mentre   faceva  una  partita  a  carte  con  la  madre,   cercava  di
    raccogliere, tra un discorso e l'altro, informazioni sicure sulla dote
    di Julie (le davano  due  tenute  di  Penza  e  i  boschi  di  Niznij-
    Nòvgorod).  Anna  Michàjlovna,  docile  ai  voleri  della Provvidenza,
    guardava con commozione la raffinata malinconia che univa  suo  figlio
    alla ricca Julie.
    -  "Toujours charmante et mélancolique cette chère Julie" [18.  Sempre
    incantevole e malinconica questa cara Julie!]  -  diceva alla  figlia.
    -  Borìs mi dice che in casa vostra l'anima si riposa.  Ha avuto tante
    disillusioni ed è così sensibile!  -  diceva alla madre.
    E al figliuolo:
    - Ah,  mio caro,  come mi sono affezionata a Julie  in  questi  ultimi
    tempi!  Non  te  lo puoi immaginare!  E,  del resto,  chi potrebbe non
    volerle bene? E' una creatura così celestiale! Ah, Borìs, Borìs!  -  E
    taceva per un momento.  -  E come mi fa pena sua madre  -  riprendeva.
    -  Oggi mi ha fatto vedere i conti e le lettere da  Penza  dove  hanno
    una  tenuta  vastissima:  deve  fare  tutto  lei,  da sola.  E come la
    ingannano, povera donna!
    Borìs sorrideva impercettibilmente,  ascoltando  la  madre.  Sorrideva
    della  sua ingenua furberia,  ma l'ascoltava e talvolta la interrogava
    minuziosamente sulle proprietà di Penza e di Niznij-Nòvgorod.
    Da un pezzo Julie aspettava  una  dichiarazione  dal  suo  malinconico
    adoratore  ed  era  pronta  ad  accettarla.  Ma  un  senso  segreto di
    avversione verso la fanciulla,  verso il suo appassionato desiderio di
    sposarsi,  verso la sua mancanza di naturalezza, e insieme un senso di
    paura all'idea di dover rinunziare alla possibilità di un vero  amore,
    tratteneva  ancora  Borìs.  Il  periodo  della  sua  licenza stava per
    scadere: egli trascorreva giornate  intere  in  casa  Karagin  e  ogni
    giorno,  ragionando con se stesso,  si riprometteva di fare la domanda
    il giorno seguente.  Ma in presenza di  Julie,  guardando  quel  volto
    rosso,  quel mento quasi sempre coperto di cipria, quegli occhi sempre
    umidi e l'espressione del viso che la rivelava sempre pronta a passare
    immediatamente  dalla  malinconia   all'entusiasmo   eccessivo   della
    felicità  coniugale,  Borìs  non  riusciva  a  pronunziare  la  parola
    decisiva,  anche se con l'immaginazione si  vedeva  già  da  un  pezzo
    padrone  delle  terre  di  Penza e di Niznij-Nòvgorod e già pensava al
    modo di impiegarne le rendite.
    Julie vedeva l'indecisione di Borìs e talora pensava di non piacergli;
    ma subito dopo l'amor proprio femminile la consolava e la  induceva  a
    credere  che  soltanto  l'amore  fosse  la  causa  dell'imbarazzo  del
    giovane.  Ma  intanto  la  sua  malinconia  cominciava  a  mutarsi  in
    nervosismo  e,  poco  prima della partenza di Borìs,  ella escogitò un
    progetto decisivo.  Proprio nel periodo in cui stava  per  scadere  la
    licenza  di  lui,  comparve  a  Mosca,  e naturalmente nel salotto dei
    Karagin,  Anatolij  Kuragin,  e  Julie,   deposta  improvvisamente  la
    malinconia, divenne molto allegra e premurosa verso Anatolij.
    -  "Mon  cher",   -  diceva Anna Michàjlovna al figlio  -  "je sais de
    bonne source que le prince Basile envoie son fils à  Moscou  pour  lui
    faire épouser Julie" [19.  Mio caro, so da buona fonte che il principe
    Vassilij manda suo figlio a Mosca  per  fargli  sposare  Julie].  Sono
    tanto affezionata a Julie che mi dispiacerebbe per lei.  Che ne pensi,
    mio caro?
    Il pensiero di restare a bocca asciutta,  di avere inutilmente perduto
    tutto  quel  mese  di  faticosa  malinconia vicino a Julie e di vedere
    nelle mani di un altro,  e soprattutto di quell'imbecille di Anatolij,
    le  cospicue  rendite  dei  possedimenti  di  cui  già  disponeva  con
    l'immaginazione,  ferì profondamente Borìs.  Si recò senza indugio dai
    Karagin,  fermamente  deciso  a  domandare la mano di Julie.  Julie lo
    accolse  con  un'aria  allegra  e  spensierata,   gli  descrisse   con
    leggerezza  quanto si fosse divertita al ballo della sera avanti e gli
    chiese quando sarebbe partito.  Sebbene  Borìs  fosse  venuto  con  il
    proposito  di  dichiarare  il  suo  amore  e quindi con tutte le buone
    intenzioni  di  essere  affettuoso,   si  mise  tuttavia   a   parlare
    nervosamente della volubilità delle donne, della facilità con cui esse
    possono  passare  dalla  tristezza  alla  gioia,  e del loro umore che
    dipende soltanto da chi le corteggia.  Julie si offese e disse che era
    proprio così,  che alle donne piace un po' di varietà e che "il sempre
    lo stesso" viene a noia chiunque.
    - Perciò vi  consiglio...    -    cominciò  Borìs,  desiderando  dirle
    qualcosa  di  pungente;  ma  in  quel  momento  gli balenò il pensiero
    umiliante di poter partire da Mosca senza aver raggiunto il suo  scopo
    e dopo aver faticato inutilmente,  cosa che non gli succedeva mai.  Si
    interruppe a metà discorso,  abbassò gli occhi per non  vedere  quella
    faccia indecisa e irritata in modo così antipatico e disse:
    - Non sono venuto qui per bisticciare con voi. Anzi...  -  e la guardò
    per  accertarsi  se poteva continuare.  Tutta l'irritazione di lei era
    scomparsa di colpo e gli occhi inquieti e supplichevoli  lo  fissavano
    con avida attesa.
    "Potrò  sempre organizzarmi in modo da vederla di rado",  pensò Borìs.
    "Ma la faccenda è iniziata  e  deve  essere  conclusa!".  Arrossì,  la
    guardò risolutamente in viso e le disse:
    - Vi sono certamente noti i miei sentimenti verso di voi!
    Non   era  necessario  dire  altro:  il  viso  di  Julie  raggiava  di
    soddisfazione e di trionfo, ma ella lo costrinse a dirle tutto ciò che
    si dice in simili casi,  ossia che l'amava e che non aveva  mai  amato
    alcuna donna più di lei...  Sapeva che le tenute di Penza e di Niznij-
    Nòvgorod  le  permettevano  di  esigere  quelle  dichiarazioni,  e  le
    ottenne.
    I  fidanzati,  senza  più  ricordare  gli  alberi  che li coprivano di
    tenebra  e  di  malinconia,   cominciarono  subito  a   far   progetti
    sull'arredamento  della  casa  a Pietroburgo,  a recarsi in visita e a
    organizzare tutto il necessario per un fastoso matrimonio.


    CAPITOLO 6.

    Il conte Iljà Andreic' verso la fine di gennaio  giunse  a  Mosca  con
    Sònja e con Natascia. La contessa, sempre indisposta, non era stata in
    grado  di partire e,  d'altra parte,  era impossibile aspettare che si
    ristabilisse: il principe Andréj era  atteso  a  Mosca  da  un  giorno
    all'altro,  inoltre  si  doveva  acquistare  il  corredo per Natascia,
    vendere la villa vicino a Mosca ed era inoltre necessario approfittare
    del soggiorno a Mosca del vecchio principe per presentargli la  futura
    nuora.  La  casa  dei Rostòv a Mosca non era riscaldata,  il soggiorno
    sarebbe stato breve,  la contessa non  era  con  loro  e  perciò  Iljà
    Andreic'  aveva  deciso  di  alloggiare  in  casa  di Màrija Dmìtrevna
    Achrosìmova, che da tempo aveva offerto al conte ospitalità.
    A tarda sera,  le quattro vetture dei Rostòv si fermarono nel  cortile
    di  Màrija  Dmìtrevna,  sulla Stàraja Konjùscennaia.  Màrija Dmìtrevna
    viveva sola.  La  figliuola  era  sposata,  e  i  figli  maschi  erano
    militari.
    Ella si teneva sempre eretta sulla persona,  diceva sempre francamente
    a ognuno, a voce alta e decisa, la propria opinione e con tutto il suo
    essere sembrava rimproverare  agli  altri  le  loro  varie  debolezze,
    passioni e predilezioni di cui ella non ammetteva la possibilità.  Sin
    dalle prime ore del mattino,  in  vestaglia,  accudiva  alle  faccende
    domestiche, poi, nei giorni di festa si recava alla Messa e, terminata
    la funzione,  alla casa di pena e alle prigioni,  dove aveva affari di
    cui non parlava con nessuno.
    Nei giorni feriali,  invece,  dopo essersi vestita,  riceveva in  casa
    postulanti  di ogni ceto che venivano da lei quotidianamente,  dopo di
    che si metteva a tavola. Al pranzo, succulento e gustoso, aveva sempre
    tre o quattro invitati;  dopo il pranzo faceva una partita a "boston";
    di sera,  mentre lavorava a maglia,  si faceva leggere i giornali o le
    ultime novità in campo librario. Molto di rado faceva eccezione a tali
    regole per uscire e, se usciva, era soltanto per recarsi in visita dai
    personaggi più importanti della città.
    Quando arrivarono i Rostòv non si era ancora coricata e  udì  cigolare
    la porta dell'anticamera,  che si apriva per lasciare passare i Rostòv
    e i loro domestici che giungevano portando una ventata del  freddo  di
    fuori.  Màrija  Dmìtrevna,  con  gli  occhiali abbassati sul naso e la
    testa inclinata all'indietro, ritta sulla soglia del salotto, guardava
    con aria corrucciata e ostile coloro che entravano.  Si sarebbe potuto
    pensare  che  fosse  irritata  con  i  nuovi arrivati e che li avrebbe
    subito scacciati se, nello stesso tempo,  non avesse impartito precisi
    ordini  alla  servitù  per una conveniente sistemazione degli ospiti e
    dei loro bagagli.
    - Sono quelle del conte?  Portale qui    -    disse,  indicando  certe
    valigie, senza salutare nessuno.  -  La roba delle signorine da questa
    parte,  a  sinistra.  Cosa  fate  voialtre,  laggiù?    -   gridò alle
    cameriere.  -  Preparate il samovàr!  Ti sei ingrassata,  ti sei fatta
    più bella  -  disse poi tirando a sé,  per il cappuccio,  Natascia.  -
    Uh, come sei fredda! E tu, sbarazzati presto della pelliccia  -  gridò
    al conte che voleva avvicinarsi per baciarle la mano.   -  Sei gelato,
    mio  caro!  Qui ci vuole del rum con il tè...  Sonjuska "bonjour"!   -
    disse poi a Sònja, attenuando con quel saluto francese il suo contegno
    un po' sprezzante e nello stesso tempo affettuoso verso la fanciulla.
    Quando gli ospiti,  liberatisi dalle  pellicce,  si  furono  messi  in
    ordine  dopo  il  viaggio  e  rientrarono  per prendere il tè,  Màrija
    Dmìtrevna li baciò uno dopo l'altro.
    - Sono davvero contenta che siate venuti e che vi tratteniate da me  -
    disse.  -  Era ora...  -  soggiunse, guardando Natascia.- Il vecchio è
    già qui e  aspetta  il  figlio  da  un  giorno  all'altro.  Bisognerà,
    bisognerà conoscerlo.  Ma ne riparleremo  aggiunse,  lanciando a Sònja
    uno sguardo che diceva come non le garbasse toccare in presenza di lei
    quell'argomento.  -  E ora ascolta  -  disse, volgendosi al conte;   -
    per domani chi vuoi?  Chi manderai a chiamare?  Scinscin? uno...  -  e
    piegò un dito.  Quella piagnucolona di Anna Michàjlovna,  e due...  E'
    qui con suo figlio.  Suo figlio si sposa.  E poi,  Bezuchov, no? Anche
    lui è qui con la moglie.  Era scappato via da lei,  ma  quella  gli  è
    corsa dietro.  E' stato a pranzo da me mercoledì. Be', quanto a queste
    signorine,   -  e indicò le due fanciulle  -  domani le condurrò  alla
    chiesa  di Iversk e poi passeremo dalla Aubert-Chalmé (20)!  Credo che
    farete tutte cose alla moda, vero? Non prendere esempio da me: oggi le
    maniche si usano gonfie così...  L'altro giorno è venuta a trovarmi la
    principessina  Irina  Vassìlevna:  era  un  orrore!  Pareva che avesse
    infilato le braccia dentro due botticelle. Ormai si sa, la moda cambia
    ogni giorno! E tu, che cosa mi dici degli affari che ti hanno condotto
    qui   -  soggiunse, rivolgendosi al conte in tono severo.
    - Tante cose accumulate insieme  -  rispose il conte.   -    Anzitutto
    l'acquisto del corredo, poi si è presentato un acquirente per la villa
    e  per  la  casa.  Anzi,  se la vostra bontà me lo consentirà,  uno di
    questi giorni andrò a Marìnskoe e vi lascerò le mie ragazze.
    - Benissimo,  benissimo...  qui da  me  saranno  al  sicuro,  come  al
    Consiglio di tutela. Le condurrò dove si dovrà andare, le sgriderò, le
    vizierò  -  disse Màrija Dmìtrevna, accarezzando con la larga mano una
    guancia della prediletta Natascia, sua figlioccia.
    La  mattina  seguente  Màrija  Dmìtrevna condusse le due ragazze prima
    alla chiesa di Iversk e poi da "madame" Aubert-Chalmé,  la quale aveva
    una  tal  paura  di  Màrija  Dmìtrevna  da  cederle i vestiti anche in
    perdita pur di liberarsene al  più  presto.  Màrija  Dmìtrevna  ordinò
    quasi tutto il corredo. Quando furono rientrate a casa mandò via tutti
    quanti  dalla sua camera ad eccezione di Natascia.  La fece avvicinare
    alla sua poltrona e le disse:
    - E ora discorriamo un po' noi  due.  Mi  congratulo  con  te  per  il
    fidanzato.  Hai  trovato un gran bel giovane!  Ne sono molto lieta per
    te: lo conosco da quando era alto così...  -  e accennò a poco meno di
    un metro da terra. Natascia arrossì di gioia.   -  Voglio bene a lui e
    a tutta la sua famiglia. Ora ascoltami. Tu sai che il vecchio principe
    Nikolàj non voleva che il figlio si sposasse. E' un vecchio bisbetico!
    Certo  il  principe  Andréj non è più un ragazzo e può fare a meno del
    suo consenso,  ma non è bello  entrare  in  una  famiglia  per  forza.
    Bisogna entrare con la pace,  con l'amore. Tu sei intelligente, saprai
    comportarti come si deve. Usa bontà e comprensione, e vedrai che tutto
    andrà per il meglio.
    Natascia taceva non già per timidezza,  come pensava Màrija Dmìtrevna,
    ma,   in   realtà,   perché   le   dava  fastidio  che  altre  persone
    s'immischiassero nel suo amore per il principe Andréj,  amore  che  le
    pareva assai diverso da ogni altra cosa umana e che,  secondo lei, non
    poteva essere compreso da chicchessia.  Ella sola amava e conosceva il
    principe  Andréj,  il quale amava lei e doveva arrivare in quei giorni
    per sposarla. Questo le bastava.
    - Vedi,  io lo conosco da molto tempo e voglio bene anche a  Màscenka,
    la tua futura cognata. Le cognate, di solito, sono malevole, ma questa
    non  farebbe  male  a una mosca.  Mi ha chiesto di conoscerti.  Domani
    andrai da lei con tuo padre; cerca di entrare nelle sue grazie; sei tu
    la più giovane. Quando verrà il tuo fidanzato, avrai già conosciuto la
    sorella e il padre, ed essi ti vorranno già bene. D'accordo,  vero?  E
    tutto andrà magnificamente. Non ti pare che sia meglio così?
    - Sì, meglio  -  rispose Natascia, senza alcun entusiasmo.


    CAPITOLO 7.

    Il giorno successivo, per consiglio di Màrija Dmìtrevna, il conte Iljà
    Andreic'  si  recò  con  Natascia  a  far  visita  al principe Nikolàj
    Andréevic'. Il conte si preparava a quella visita con animo tutt'altro
    che sereno: in fondo al cuore aveva paura.  L'ultimo suo incontro  con
    il principe,  avvenuto al tempo dell'arruolamento quando,  in risposta
    al suo invito a pranzo,  aveva avuto un aspro rabbuffo per  lo  scarso
    numero  di  uomini raccolti,  era rimasto impresso profondamente nella
    sua memoria.  Natascia,  che aveva indossato il suo vestito più bello,
    era,  al  contrario,  di  ottimo  umore.  "E'  impossibile  che non mi
    vogliano bene", pensava. "Tutti mi hanno sempre voluto bene. E io sono
    così disposta a far per loro tutto ciò che desiderano,  così  disposta
    ad amare lui perché è suo padre e lei perché è sua sorella,  che non è
    possibile che non mi debbano voler bene!".
    Arrivarono alla vecchia,  cupa casa del principe in via Vozdvìzenka ed
    entrarono nel vestibolo.
    - E ora ci accompagni la benedizione di Dio  -  mormorò il conte,  tra
    il serio e lo scherzoso; ma Natascia notò che suo padre si affrettava,
    entrando nel vestibolo e che appariva molto timido nel chiedere se  il
    principe  e la principessina fossero in casa.  Dopo che il loro arrivo
    fu annunziato,  avvenne  una  certa  confusione  tra  la  servitù  del
    principe:  il  domestico  che  era andato ad annunziare la visita,  fu
    fermato nella sala da un altro domestico con il quale scambiò  qualche
    parola  a bassa voce.  Una cameriera accorse frattanto nella sala e in
    fretta  e  furia  disse   sottovoce   qualche   cosa,   nominando   la
    principessina.  Finalmente  comparve un vecchio domestico dalla faccia
    arcigna a riferire che il principe non poteva  riceverli,  ma  che  la
    principessina  li  pregava  di  favorire da lei.  La prima persona che
    venne loro incontro fu "mademoiselle" Bourienne. Salutò padre e figlia
    con  particolare  cortesia  e  li  accompagnò   nella   stanza   della
    principessina.  Questa,  con  il  viso agitato,  spaurito,  coperto di
    chiazze rosse, venne, a sua volta, con il suo passo pesante,  incontro
    agli ospiti sforzandosi inutilmente di apparire cordiale e disinvolta.
    Alla  prima occhiata,  Natascia non piacque affatto alla principessina
    Màrija: la fanciulla le sembrò troppo elegante, troppo frivola, gaia e
    vanitosa.  La principessina Màrija non si  rendeva  conto  che,  prima
    ancora di vedere la sua futura cognata,  era già mal disposta verso di
    lei, perché inconsapevolmente ne invidiava la bellezza e la gioventù e
    perché era gelosa dell'amore di suo fratello.  Oltre  che  per  questi
    invincibili  sentimenti di antipatia verso Natascia,  la principessina
    Màrija in quel momento era anche turbata perché,  sentendo  annunziare
    l'arrivo dei Rostòv, il principe si era messo a gridare che non voleva
    vederli,  ma che la principessina Màrija era padronissima di riceverli
    purché nessuno osasse introdurli nelle sue stanze. La principessina si
    era decisa a ricevere i Rostòv,  ma  temeva  a  ogni  istante  che  il
    vecchio  principe  uscisse  in una delle sue terribili trovate giacché
    appariva assai turbato e sconvolto dalla venuta dei Rostòv.
    - Ecco, cara principessina,  vi ho condotto la mia figliuola  -  disse
    il conte,  inchinandosi e guardandosi attorno inquieto come se temesse
    di vedere comparire il vecchio principe.   -  Sono molto contento  che
    vi  conosciate...  Peccato,  peccato che il principe sia indisposto  -
    e, dopo aver pronunziato qualche frase generica, si alzò.
    - Se permettete,  principessina,  vi lascio per un quarto d'ora la mia
    Natascia.  Io  vado  un  momento  qui  a  due  passi,  alla  Sobàciaja
    Ploscjadka da Anna Semënovna e poi passo a riprenderla.
    Iljà Andreic' aveva escogitato quella astuzia diplomatica per dar modo
    alla futura cognata di parlare  a  cuore  aperto  con  Natascia  (come
    spiegò  poi  alla  figlia)  e  anche  per evitare la possibilità di un
    incontro con il principe del quale aveva  tanta  paura.  Questo,  alla
    figlia  non  lo disse,  ma Natascia intuì la paura e l'inquietudine di
    suo padre e se ne sentì offesa.  Arrossì per lui,  si irritò ancor  di
    più per essere arrossita e volse alla principessina uno sguardo ardito
    e  provocante  che pareva voler significare che lei non aveva paura di
    nessuno.  La principessina disse al conte di essere molto lieta  e  lo
    pregò  di  trattenersi  un  po' a lungo presso Anna Semënovna;  e Iljà
    Andreic' se ne andò.
    "Mademoiselle" Bourienne,  nonostante gli  sguardi  inquieti  lanciati
    dalla  principessina  Màrija  che  desiderava rimanere a tu per tu con
    Natascia,  non usciva  dalla  stanza  e  insisteva  nel  mantenere  la
    conversazione  sui  divertimenti e sugli spettacoli teatrali che Mosca
    offriva.  Natascia si sentiva offesa per  la  confusione  che  si  era
    verificata  in anticamera,  per l'inquietudine del padre e per il tono
    forzato  della  principessina  che  sembrava  concederle  una  grazia,
    ricevendola.  Perciò si sentiva a disagio. La principessina Màrija non
    le piaceva: le pareva molto brutta, affettata e arida.  A un tratto si
    contrasse  spiritualmente  in se stessa e assunse,  senza volerlo,  un
    atteggiamento noncurante che allontanava  vieppiù  da  lei  la  futura
    cognata. Dopo cinque minuti di faticosa, forzata conversazione, si udì
    il  lieve  scalpiccio di qualcuno che camminava in pantofole.  Il viso
    della principessina Màrija assunse un'espressione  spaventata,  mentre
    la  porta  della stanza si apriva e sulla soglia compariva il principe
    in berretto da notte bianco e in veste da camera.
    - Ah,  signora,   -   cominciò  a  dire    -    signora  contessina...
    contessina Rostova,  se non mi sbaglio...  vi prego di scusarmi... Non
    sapevo, signorina,  non sapevo...  Dio mi è testimone che ignoravo che
    vi  foste  degnata  di onorarci di una visita...  E sono venuto da mia
    figlia in simile abbigliamento...  Vi prego ancora di scusarmi:  mi  è
    testimone  Dio  che  non sapevo  -  ripeté in modo così poco naturale,
    insistendo sulla parola  "Dio"  e  in  tono  così  antipatico  che  la
    principessina Màrija rimase ritta in piedi con gli occhi bassi,  senza
    osare guardare né il padre, né Natascia. Natascia, che si era alzata e
    poi rimessa a sedere,  non sapeva neanche lei che cosa fare.  Soltanto
    "mademoiselle" Bourienne sorrideva con grazia.
    -  Prego  di scusarmi!  Dio mi è testimone che non sapevo  -  borbottò
    ancora il vecchio e,  dopo aver  squadrato  Natascia  dalla  testa  ai
    piedi,  uscì  dalla  stanza.  "Mademoiselle"  Bourienne  fu la prima a
    riaversi dopo quell'apparizione e si mise  a  parlare  della  malferma
    salute del principe.  Natascia e la principessina Màrija si guardavano
    in silenzio e,  quanto più  si  guardavano  senza  esprimere  ciò  che
    avrebbero  voluto  dire,   tanto  più  si  giudicavano  con  antipatia
    reciproca.
    Quando il conte ritornò,  Natascia manifestò in modo scortese  la  sua
    gioia e si affrettò ad accomiatarsi;  in quel momento sentiva quasi di
    odiare quella vecchia,  arida principessina che aveva potuto  metterla
    in  una  situazione  così  imbarazzante  e  trascorrere con lei più di
    mezz'ora senza dirle una parola del principe Andréj.
    "Certo non potevo essere io la prima a parlare di lui davanti a quella
    francese", pensava Natascia. In quello stesso momento la principessina
    Màrija si tormentava per lo stesso motivo.  Sapeva quello che  avrebbe
    dovuto  dire  a  Natascia,  ma  non  aveva  potuto  farlo  perché  era
    imbarazzata dalla presenza di "mademoiselle" Bourienne  e  poi  perché
    neppure  lei  sapeva per quale motivo le riuscisse così penoso parlare
    di quel matrimonio. Quando il conte stava per uscire dalla stanza,  la
    principessina  Màrija  si accostò rapidamente a Natascia,  le prese la
    mano e, sospirando profondamente, le disse:
    - Aspettate... Devo dirvi...
    Natascia la guardò,  senza ella stessa  sapere  il  perché,  con  aria
    ironica.
    -  Cara Nathalie,   -  continuò la principessina Màrija  -  devo dirvi
    che sono molto contenta che mio fratello abbia trovato la  felicità...
    -    Si  interruppe,  sentendo  di  non essere sincera.  Natascia notò
    quell'esitazione e ne comprese la causa.
    - Mi pare, principessina,  che non sia il momento di parlare di queste
    cose   -  disse Natascia con apparente dignitosa freddezza,  ma con le
    lacrime che le facevano groppo alla gola.
    "Che cosa ho detto?  Che cosa ho fatto?",  pensò poi,  non  appena  fu
    uscita.
    Quel  giorno  Natascia  si  fece aspettare a lungo all'ora del pranzo.
    Chiusa in camera sua,  piangeva a dirotto come una bimba,  soffiandosi
    il  naso  e singhiozzando.  Sònja,  ritta accanto a lei,  le baciava i
    capelli.
    - Natascia,  che hai?   -  le chiedeva.   -  Che ti importa  di  loro?
    Passerà tutto, Natascia.
    - No, se tu sapessi com'è umiliante... come se io...
    -  Non  dir così,  Natascia,  tu non hai colpa alcuna,  che te ne deve
    importare?  -  disse Sònja.
    Natascia sollevò il capo e,  dopo aver baciato  sulle  labbra  la  sua
    amica, premette contro di lei il viso inondato di lacrime.
    - Non posso dirlo,  non lo so.  Nessuno ha colpa  -  rispose Natascia.
    -  Io sì, io sono colpevole! Ma tutto ciò è terribile. Perché egli non
    torna?
    Entrò in sala da pranzo con gli occhi rossi. Màrija Dmìtrevna, che era
    al corrente dell'accoglienza fatta dal principe ai  Rostòv,  finse  di
    non  accorgersi  del  viso  sconvolto  di Natascia e durante il pranzo
    chiacchierò e scherzò a voce alta con il conte e con gli altri ospiti.


    CAPITOLO 8.

    Quella sera i Rostòv  si  recarono  all'opera,  per  la  quale  Màrija
    Dmìtrevna aveva acquistato i biglietti.
    Natascia non voleva andare, ma non era possibile rifiutare la cortesia
    di Màrija Dmìtrevna, dedicata esclusivamente a lei. Quando, entrata in
    salotto,  già  vestita,  in  attesa  del  padre,  si guardò nel grande
    specchio, Natascia vide di essere bella, molto bella, e questo la rese
    ancora più triste, ma di una tristezza dolce e soffusa di tenerezza.
    "Mio Dio,  se egli fosse qui non mi accadrebbe più  di  sentirmi  così
    stupidamente  intimidita  come  mi  è  capitato,   ma  lo  abbraccerei
    semplicemente,  stringendomi forte a lui,  lo obbligherei a  guardarmi
    con quei suoi occhi scrutatori e curiosi,  con cui spesso mi guardava,
    e poi lo farei ridere come rideva allora... e i suoi occhi... oh, come
    li vedo i suoi occhi!",  pensava Natascia.  "E che  m'importa  di  suo
    padre  e di sua sorella...  io amo lui soltanto lui,  lui con quel suo
    viso e quei suoi occhi,  lui con quei suo sorriso virile e infantile a
    un tempo.  No,  meglio non pensare a lui, non pensare... e dimenticare
    tutto, tutto,  per ora!  Io non sopporterei quest'attesa,  mi metterei
    subito a singhiozzare...",  e si allontanò dallo specchio, facendo uno
    sforzo su se stessa per non piangere.  "E come riesce Sònja  ad  amare
    Nikòlinka  con  tanta  serenità e calma e ad aspettarlo così a lungo e
    così pazientemente?", pensò,  vedendo entrare Sònja,  già pronta anche
    lei  e  con  il  ventaglio in mano.  "Ma lei è diversa,  completamente
    diversa. Io non posso!".
    Natascia si sentiva in quel momento così commossa e piena di tenerezza
    che le pareva troppo poco amare ed essere amata: aveva  bisogno,  ora,
    di abbracciare subito l'uomo amato,  di parlargli e di udire dalle sue
    labbra le parole di amore di cui il suo cuore era  colmo.  Mentre,  in
    carrozza,  sedeva  accanto  al padre e guardava pensierosa la luce dei
    fanali che si riflettevano sui vetri coperti di gelo,  si sentì ancora
    più  innamorata  e più triste,  e dimenticò con chi era e dove andava.
    Nella fila delle altre carrozze,  quella  dei  Rostòv,  le  cui  ruote
    facevano  scricchiolare  la neve,  si avvicinava al teatro.  Quando si
    fermò, Natascia e Sònja balzarono a terra,  sollevando i loro vestiti,
    scese poi il conte sorretto dai servitori e tutti e tre, fra signore e
    cavalieri che entravano,  e venditori di programmi, si avviarono lungo
    il corridoio. Dietro gli usci semiaperti dei palchi già si udiva l'eco
    della musica.
    - "Nathalie,  vos cheveux" [21.  Nathalie,  i capelli!]   -    mormorò
    Sònja,   mentre  la  maschera,  scivolando  rapidamente  davanti  alle
    signorine,  apriva con garbo la porta del  palco.  La  musica  si  udì
    allora  più  distintamente,  balenarono le file dei palchi illuminati,
    pieni di signore con le spalle e le braccia nude, e la platea rumorosa
    e scintillante di uniformi.  La signora che entrava nel palco  attiguo
    ebbe  per  Natascia uno sguardo di donna invidiosa.  Il sipario non si
    era ancora alzato,  e  l'orchestra  eseguiva  il  preludio.  Natascia,
    riassettandosi il vestito, entrò insieme con Sònja e diede un'occhiata
    alle file illuminate dei palchi dirimpetto. La sensazione, da un pezzo
    non provata,  che centinaia di occhi guardassero il suo collo e le sue
    braccia nude,  s'impadronì a un tratto di lei,  gradevole e sgradevole
    insieme,  suscitando  nella  sua  mente  uno  sciame  di  ricordi e di
    desideri, collegati a quella sensazione.
    Le  due  fanciulle,  Natascia  e  Sònja,  notevolmente  graziose,   in
    compagnia  del  conte Iljà Andreic' che da molto tempo non era stato a
    Mosca, attiravano l'attenzione generale.  Inoltre tutti sapevano più o
    meno  vagamente  del  fidanzamento di Natascia con il principe Andréj,
    sapevano che da allora i Rostòv vivevano in campagna e osservavano con
    curiosità la fidanzata di uno dei migliori "partiti" di Mosca.
    Come tutti le dicevano, in campagna Natascia si era fatta più bella, e
    quella sera,  a cagione dello stato di eccitamento in cui si  trovava,
    era  particolarmente  attraente.  Colpiva la sua pienezza di vita e di
    bellezza  unita  alla  totale  indifferenza  verso  tutto  quanto   la
    circondava.  I  suoi  occhi  neri  guardavano  la  folla senza cercare
    nessuno in particolare,  e il suo braccio sottile,  nudo  sino  al  di
    sopra del gomito,  restava abbandonato sul davanzale di velluto mentre
    la mano ora si chiudeva ora si apriva inconsapevolmente  gualcendo  il
    programma.
    - Guarda,   -  disse Sònja  -  ecco l'Alènina: mi pare che sia con sua
    madre.
    - Santi benedetti, Michaìl Kirillyc' è ingrassato ancora!   -  osservò
    il vecchio conte.
    - Guardate la nostra Anna Michàjlovna, che tòcco ha in testa!
    -  I  Karagin,  Julie,  e  Borìs  è con loro.  Si vede subito che sono
    fidanzati!
    - Drubetzkòj ha già fatto la sua domanda...  E come  no?  L'ho  saputo
    oggi  -  disse Scinscin entrando nel palco dei Rostòv.
    Natascia guardò nella direzione in cui guardava suo padre e vide Julie
    con  una  collana  di  perle attorno al collo grasso e rosso (Natascia
    sapeva che era coperto di cipria),  seduta con aria beata accanto alla
    madre.
    Alle loro spalle,  sorridendo,  con l'orecchio chino verso la bocca di
    Julie, si vedeva la bella testa accuratamente pettinata di Borìs. Egli
    guardava di sottecchi i Rostòv e,  sorridendo,  diceva  qualcosa  alla
    fidanzata.
    "Sta  parlando  di  noi,  di  me",  pensò Natascia.  "E certamente sta
    cercando di placare la gelosia della sua  fidanzata  verso  di  me  Ha
    torto   di   preoccuparsi  tanto!   Se  sapesse  come  mi  sono  tutti
    indifferenti!".
    Dietro alla giovane coppia,  in fondo al palco,  con il tòcco verde in
    testa,  il  viso festoso,  felice,  ma rassegnato alla volontà di Dio,
    sedeva  Anna  Michàjlovna.   Nel  palco  regnava  quell'atmosfera  che
    circonda  due  fidanzati,  che  Natascia  conosceva così bene e che le
    piaceva tanto.  Ella si voltò e a un tratto  le  ritornò  al  pensiero
    tutto ciò che l'aveva umiliata durante la visita del mattino.
    "Che  diritto  ha  quel  vecchio  di  non volermi accogliere nella sua
    famiglia? Ah,  è meglio non pensarci,  non pensarci sino al ritorno di
    Andréj!",  disse  a  se  stessa,  e  cominciò a osservare in platea le
    persone note e  quelle  che  non  conosceva.  Davanti  alle  poltrone,
    proprio  a  metà  fila  con  le spalle appoggiate alla ribalta,  stava
    Dòlochov che indossava  un  costume  persiano,  con  la  folta  chioma
    ricciuta  piegata  all'indietro.  Ritto  nel  punto  più  in vista del
    teatro,  conscio di attirare su di sé l'attenzione  dell'intera  sala,
    aveva  un  contegno  perfettamente disinvolto,  come se si trovasse in
    camera sua.  Attorno a lui si affollava la gioventù più  brillante  di
    Mosca tra la quale egli, era evidente, primeggiava.
    Il  conte  Iljà  Andreic',  ridendo,  toccò  con  il  gomito Sònja che
    arrossiva e le indicò il suo adoratore di un tempo.
    - L'hai riconosciuto?   -  le domandò.    -    Di  dove  diavolo  sarà
    sbucato?   -  proseguì volgendosi a Scinscin.   -  Mi pareva che fosse
    scomparso...
    - Sì  -  rispose Scinscin.  -  E' stato nel Caucaso, di lì è scappato,
    e dicono che sia stato ministro di non so quale  principe  persiano  e
    che  abbia ucciso il fratello dello Scià.  Infatti tutte le signore di
    Mosca perdono la testa per lui!  "Dolochoff le Persien" [22.  Dòlochov
    il  persiano]  e basta.  Ora non si parla che di lui,  lo si vuole nei
    banchetti,  come uno storione  -  disse  Scinscin.    -    Dòlochov  e
    Anatolij Kuragin hanno fatto uscir di senno tutte le nostre signore!
    Nel  palco  attiguo entrò una dama alta e bella con una folta treccia,
    le spalle candide e piene molto scoperte e una doppia fila  di  grosse
    perle  attorno al collo.  Impiegò molto tempo per mettersi a posto nel
    palco,  facendo frusciare  l'ampia  veste  di  seta.  Natascia  guardò
    involontariamente  quel  collo,  quelle spalle,  quelle perle,  quella
    pettinatura, ammirando lo splendore delle spalle e delle perle. Mentre
    Natascia per la seconda volta la guardava,  la donna si volse  e,  non
    appena  i suoi occhi ebbero incontrato quelli del conte Iljà Andreic',
    chinò il capo in segno di saluto e sorrise. Era la contessa Bezùchova,
    la moglie di Pierre.  Iljà Andreic',  che  conosceva  tutti  nell'alta
    società, si sporse dal palco per discorrere con lei.
    - Siete qui da molto tempo, contessa?  -  le domandò.  -  Verrò, verrò
    a  baciarvi la mano.  Sono venuto a Mosca per affari e ho condotto con
    me le mie ragazze.  Si dice che la  Semënovna  canti  divinamente.  Il
    conte Pëtr Kirillyc' non ci ha mai dimenticati. E' qui?
    -  Sì,  aveva  intenzione  di  venire    -    rispose  Elen,  e guardò
    attentamente Natascia.
    Il conte Iljà Andreic' tornò a sedersi.
    - Bella, vero?  -  sussurrò a Natascia.
    - Una meraviglia!   -  esclamò la  fanciulla.    -    Impossibile  non
    innamorarsene!
    In  quel  momento  risonarono  gli  ultimi accordi del preludio,  e il
    direttore  d'orchestra  diede  un  colpo  secco  sul  leggio  con   la
    bacchetta.  In  platea  i  ritardatari  raggiunsero  i loro posti e il
    sipario si alzò.
    Allora nei palchi e in platea si fece  un  gran  silenzio;  tutti  gli
    uomini, vecchi o giovani, in divisa o in marsina, tutte le signore con
    il   corpo   seminudo  coperto  di  splendide  gemme,   fissarono  sul
    palcoscenico la loro attenzione. E anche Natascia si mise a guardare.


    CAPITOLO 9.

    La parte centrale della scena, fatta di un assito piano,  era limitata
    ai  lati da cartoni dipinti che rappresentavano alberi;  lo sfondo era
    costituito da una tela tesa  su  un  telaio.  Nel  mezzo  della  scena
    sedevano  alcune fanciulle in corpetto rosso e gonna bianca.  Un'altra
    ragazza, molto grassa,  che indossava un abito di seta bianca,  sedeva
    in disparte,  su una panchina bassa,  dietro la quale era incollato un
    cartone verde.  Cantavano tutte insieme.  Quando ebbero  terminata  la
    loro  canzone,  la  donna vestita di bianco si avviò verso la buca del
    suggeritore e,  mentre vi si stava avvicinando,  un uomo dalle  grosse
    gambe  coperte  da  un  paio  di  calzoni  di seta,  un pennacchio sul
    cappello e un pugnale alla cintura, incominciò a cantare allargando le
    braccia.
    Dapprima cantò l'uomo  in  calzoni  corti,  poi  la  donna,  e  infine
    tacquero  entrambi;  poi la musica riattaccò,  l'uomo prese tra le sue
    una mano della ragazza biancovestita, in evidente attesa della battuta
    per  riprendere  il  duetto.   Concluso  il  duetto,   gli  spettatori
    cominciarono ad applaudire e a gridare, mentre l'uomo e la donna sulla
    scena,  che raffiguravano due innamorati,  si inchinavano sorridendo e
    allargando le braccia.
    Tutto questo a Natascia,  dopo la vita trascorsa in campagna e il  non
    lieto   stato  d'animo  nel  quale  si  trovava,   appariva  strano  e
    stupefacente.  Ella non riusciva né a seguire la vicenda dell'opera né
    ad  ascoltare  la musica;  vedeva soltanto dei cartoni dipinti,  degli
    uomini e delle  donne  vestiti  in  modo  strano,  i  quali,  in  modo
    altrettanto  strano,  si  movevano,  parlavano e cantavano sulla scena
    sotto  una  luce  abbagliante;  sapeva  che  cosa  tutto  ciò  dovesse
    rappresentare,  ma era tutto talmente falso e privo di naturalezza che
    a tratti si vergognava per gli attori,  a tratti le veniva  voglia  di
    ridere.   Intanto  si  guardava  attorno,   osservando  i  visi  degli
    spettatori,  sui quali cercava l'espressione della perplessità e della
    canzonatura che erano dentro di lei,  ma tutti quei visi erano attenti
    a ciò che accadeva sulla scena ed  esprimevano  un'ammirazione  che  a
    Natascia pareva simulata.
    "Forse  dev'essere  proprio così!",  pensava la fanciulla.  E guardava
    alternativamente ora in platea le lunghe file delle teste  impomatate,
    ora  nei  palchi le signore scollate e specialmente la sua vicina Elen
    che, seminuda,  con un sorriso freddo e calmo,  fissava la scena senza
    mai  distoglierne  gli occhi,  avvertiva la luce che si diffondeva per
    tutta la sala e il tepore dell'aria riscaldata dalla folla.  A poco  a
    poco  si  sentiva  invadere  da  una specie di ebbrezza non provata da
    molto tempo.  Non si ricordava né chi fosse,  né dove si trovasse,  né
    che  cosa accadesse davanti a lei.  Guardava e pensava,  e le idee più
    strane e più inattese le balenavano alla mente,  sconnesse e  confuse.
    Ora  le  veniva  l'idea  di  fare  un salto sul proscenio e di cantare
    l'aria che eseguiva la prima donna,  ora di picchiare con il ventaglio
    un  vecchietto  seduto a breve distanza da lei,  ora di chinarsi verso
    Elen e di farle il solletico.
    In uno dei momenti in  cui  tutto  taceva  in  attesa  dell'inizio  di
    "un'aria", la porta della platea, dalla parte dove si trovava il palco
    dei  Rostòv,  cigolò  e si udirono i passi di qualcuno che giungeva in
    ritardo.
    - Ecco Kuragin!  -  sussurrò Scinscin.
    La contessa  Bezùchova  si  volse  sorridendo  a  colui  che  entrava.
    Natascia  seguì  la  direzione  di quello sguardo e vide un bellissimo
    aiutante di campo dall'aria spavalda, e in pari tempo cortese,  che si
    avvicinava  al  loro palco.  Era Anatolij Kuragin che ella aveva visto
    molto tempo addietro e notato al ballo di Pietroburgo.  Indossava  ora
    la  divisa  di aiutante di campo da mezza sera con una sola spallina e
    gli alamari.  Camminava con un'andatura lenta e spavalda  che  sarebbe
    stata ridicola se egli non fosse stato così bello e se il suo viso non
    avesse avuto quell'espressione di gioviale soddisfazione e di gaiezza.
    Quantunque la rappresentazione fosse cominciata,  egli camminava senza
    affrettarsi sul tappeto del corridoio  facendo  appena  tintinnare  la
    sciabola  e  gli  speroni  e  tenendo eretta la bella testa profumata.
    Guardando fissamente Natascia, si avvicinò alla sorella, pose una mano
    guantata sul parapetto del palco,  fece a Elen un cenno con il capo e,
    chinatosi, le domandò qualcosa indicando Natascia.
    -  "Mais  charmante!"  [23.  Ma  incantevole!]   -  disse,  certamente
    parlando della fanciulla, che non udì le parole ma che le indovinò dal
    movimento delle labbra di lui.
    Poi passò nella prima fila, si sedette accanto a Dòlochov,  e lo toccò
    con il gomito,  dando un leggero e amichevole colpetto a quel Dòlochov
    al quale gli altri usavano tanti riguardi.  Gli sorrise,  ammiccando e
    appoggiò un piede sulla ribalta.
    -  Come si assomigliano fratello e sorella!  E come sono belli tutti e
    due!  -  osservò il conte.
    Scinscin cominciò a raccontargli  sottovoce  la  storia  di  un  certo
    intrigo che Kuragin aveva a Mosca, e Natascia tese l'orecchio, proprio
    perché egli aveva detto di lei che era "charmante".
    Finì il primo atto.  Tutti gli spettatori della platea si alzarono, si
    confusero insieme e cominciarono a muoversi e a uscire.
    Borìs venne nel palco  dei  Rostòv.  Accolse  con  semplicità  i  loro
    rallegramenti  e,  con le sopracciglia alzate e le labbra atteggiate a
    un  sorriso  distratto,  pregò  Natascia  e  Sònja,   da  parte  della
    fidanzata,  di non mancare alle nozze, e uscì. Natascia con un sorriso
    gaio e civettuolo aveva conversato con lui e si era rallegrata per  il
    matrimonio   di  quello  stesso  Borìs  di  cui  un  tempo  era  stata
    innamorata.  Nello stato di ebbrezza in cui si trovava tutto le pareva
    semplice e naturale.
    Elen,  seminuda,  sedeva  presso  di lei e sorrideva indistintamente a
    tutti nello stesso modo con cui Natascia aveva sorriso a Borìs.
    Il palco di Elen si era riempito di gente e, dalla parte della platea,
    era affollato dagli uomini più illustri e più  noti  della  città  per
    nascita e talento,  i quali parevano voler ostentare di fronte a tutti
    di conoscere la bella donna.
    Per tutta la durata  dell'intervallo,  Kuragin  rimase  in  piedi  con
    Dòlochov  davanti  alla  ribalta  e non cessò di guardare il palco dei
    Rostòv.  Natascia sapeva che egli parlava di lei e ne provava piacere;
    anzi, si era voltata in modo che egli potesse guardarla di profilo, la
    posa che,  a suo parere,  le era più favorevole. Prima che cominciasse
    il secondo atto comparve in platea Pierre,  che i Rostòv dopo il  loro
    arrivo  non  avevano  ancora  incontrato.   Era  triste  in  viso,   e
    dall'ultima volta che Natascia lo aveva veduto, era ancora ingrassato.
    Senza badare a nessuno,  andò  a  prendere  posto  nella  prima  fila.
    Anatolij  gli  si  avvicinò  e  si  mise  a  parlargli,   guardando  e
    indicandogli con lo sguardo  il  palco  dei  Rostòv.  Pierre,  vedendo
    Natascia, si rianimò e si affrettò, attraverso le file delle poltrone,
    ad  avvicinarsi  al  suo  palco.  Giunto là sotto appoggiò i gomiti al
    parapetto, parlò a lungo con Natascia, sorridendo.
    Durante la conversazione con Pierre,  Natascia  udì  nel  palco  della
    contessa  Bezùchova  una  voce  di uomo,  e indovinò che era quella di
    Kuragin.  Si volse,  e il suo sguardo incontrò  quello  di  lui.  Egli
    sorridendo appena la guardava diritto negli occhi con uno sguardo così
    entusiasta  e  così  tenero  che  a lei parve strano di essergli tanto
    vicina,  di guardarlo in quel modo e di avere la certezza di piacergli
    e di non conoscerlo.
    Al secondo atto lo scenario rappresentava dei monumenti,  e nella tela
    di fondo era praticato un foro illuminato  che  raffigurava  la  luna.
    Furono tolti i paralumi dalla ribalta; tromba e contrabbasso presero a
    sonare  in  chiave  di  basso e da destra e da sinistra comparvero sul
    palcoscenico molti uomini avvolti in mantelli neri.  Costoro si misero
    a  gesticolare,  tenendo in mano qualcosa di simile a un pugnale;  poi
    altre persone accorsero,  trascinando fuori la giovane  donna  apparsa
    nel primo atto vestita di bianco e che ora indossava un abito celeste.
    Ma  non  la  trascinarono  fuori  subito:  cantarono a lungo con lei e
    infine la portarono via e dietro le quinte furono battuti  allora  tre
    colpi su qualcosa di metallico, mentre tutti si mettevano in ginocchio
    e  intonavano  una  preghiera.  Tutte  queste  scene furono interrotte
    parecchie volte dalle grida entusiaste degli spettatori.
    Durante questo atto,  ogni volta che  Natascia  si  voltava  verso  la
    platea,  vedeva Anatolij Kuragin che, con un braccio abbandonato sulla
    spalliera della poltrona, la guardava.  Le faceva piacere vederlo così
    pieno di ammirazione per lei e non la sfiorava neppure il pensiero che
    in ciò potesse esserci qualche cosa di male.
    Dopo la fine del secondo atto,  la contessa Bezùchova si alzò si volse
    verso il palco dei Rostòv (il suo petto era  completamente  scoperto),
    chiamò a sé con un cenno del dito inguantato il vecchio conte e, senza
    curarsi  di  coloro che entravano nel suo palco,  si mise a parlargli,
    sorridendo con grazia.
    - Fatemi dunque conoscere le vostre graziose figliuole  -    disse  al
    vecchio conte.  -  Tutta la città parla di loro, e io non le conosco.
    Natascia si alzò e fece una riverenza alla contessa. La lode di quella
    creatura  sfolgorante  di bellezza le giunse tanto gradita che arrossì
    di piacere.
    - Ora, voglio diventare anch'io moscovita!  -  disse Elen.   -  E voi,
    conte,  come  mai  non vi vergognate di tener nascoste in campagna due
    perle come queste?
    La  contessa  Bezùchova  era   giustamente   considerata   una   donna
    squisitamente   cortese.   Sapeva   dire   cose  che  non  pensava  e,
    soprattutto, sapeva adulare con semplicità e naturalezza.
    - No,  caro conte,  voi mi dovete permettere di occuparmi delle vostre
    figliuole,  sebbene,  come voi,  io non debba trattenermi qui a lungo.
    Cercherò di farle divertire.  Già a  Pietroburgo  ho  sentito  parlare
    molto  di  voi    -    disse  a Natascia con il suo bel sorriso sempre
    uguale.   -  Ho sentito parlare di voi  dal  mio  paggio,  Drubetzkòj,
    avete saputo che si sposa? e da un amico di mio marito, Bolkonskij, il
    principe  Andréj  Bolkonskij   -  e pronunziò quel nome con un accento
    particolare,  facendo così intendere di essere al corrente del  legame
    di  lui  con  Natascia.  Pregò  poi  il  conte,  per  fare  più  ampia
    conoscenza,  di permettere a una delle signorine di assistere al resto
    dello spettacolo nel suo palco, e Natascia passò da lei.
    La  scena  del  terzo  atto  rappresentava  la  sala  di  un  palazzo,
    illuminato da numerose candele,  le cui pareti erano ornate  da  molti
    ritratti  di cavalieri con la barbetta.  In mezzo alla sala stavano in
    piedi due attori,  probabilmente il re e la regina.  Il re agitava  la
    destra e,  visibilmente intimidito,  cantò male una strofa qualsiasi e
    andò a sedersi su un  trono  cremisi.  La  fanciulla,  che  prima  era
    apparsa  vestita  di  bianco,  poi  di  celeste,  e  che indossava ora
    soltanto la camicia e aveva i capelli sciolti,  stava presso il trono.
    Cantava con voce dolente,  rivolgendosi alla regina; ma il re agitò la
    mano con gesto severo e a quel gesto da destra e da sinistra  uscirono
    uomini  e  donne con gambe nude,  e si misero a ballare tutti insieme.
    Poi i violini attaccarono con molta finezza un motivo  allegro  e  una
    delle  ragazze  che aveva grosse le gambe nude e magre le braccia,  si
    staccò dalle altre, sparì dietro una quinta,  si aggiustò il corsetto,
    ritornò  in  mezzo  alla  scena  e  si  mise  a saltellare e a battere
    rapidamente un piede contro l'altro.
    In platea scoppiarono applausi e grida  di  "bravo!".  Poi  uno  degli
    uomini si ritirò in un angolo.  Nell'orchestra,  i timpani e le trombe
    sonarono più forte e quell'uomo con le gambe nude si mise a saltare da
    solo molto in alto battendo rapidamente le gambe l'una contro l'altra.
    (Quell'uomo era Duport che  percepiva,  per  quell'arte,  sessantamila
    rubli all'anno). In platea, nei palchi, nelle gallerie, gli spettatori
    si  diedero  ad applaudire e a gridare freneticamente,  mentre l'uomo,
    fermatosi, sorrideva e faceva inchini da tutte le parti. Poi ballarono
    altri uomini e altre donne,  tutti con le gambe nude;  poi di nuovo il
    re gridò qualcosa e tutti ripresero a cantare.  Ma a un tratto scoppiò
    un uragano: in orchestra si udirono  scale  cromatiche  e  accordi  di
    settima minore; tutti fuggirono, trascinarono dietro le quinte uno dei
    presenti  e  il sipario calò.  Tra gli spettatori si levarono di nuovo
    applausi fragorosi e formidabili grida di entusiasmo.
    - Duport! Duport! Duport!
    A Natascia tutto ciò non pareva più strano.  Sorrideva gioiosamente  e
    si guardava attorno, con piacere.
    -  "N'est-ce  pas  qu'il est admirable,  Duport?" [24.  Non è vero che
    Duport è ammirevole?]  -  disse Elen, volgendosi a lei.
    - "Oh, oui!"  -  rispose Natascia.


    CAPITOLO 10.

    Durante l'intervallo,  un soffio d'aria fredda penetrò  nel  palco  di
    Elen: la porta si aprì e Anatolij entrò,  curvandosi e cercando di non
    incomodare nessuno.
    - Permettetemi di presentarvi mio fratello  -   disse  Elen,  volgendo
    gli occhi inquieti da Natascia ad Anatolij.
    Natascia  girò sopra la spalla nuda la sua graziosa testolina verso il
    bel giovanotto e sorrise.  Anatolij,  non meno bello da vicino che  da
    lontano,  le  si  sedette accanto e le disse che desiderava avere quel
    piacere da molto tempo,  sin dalla sera del ballo  in  casa  Nariskin,
    durante  il  quale  egli  aveva  avuto  l'indimenticabile  fortuna  di
    incontrarla. Kuragin in compagnia delle donne era molto più semplice e
    più intelligente di quanto non lo fosse  in  compagnia  degli  uomini.
    Discorreva con disinvoltura e scioltezza,  e Natascia fu stranamente e
    piacevolmente colpita dal fatto che quell'uomo,  sul  quale  correvano
    tante  dicerie,  non  solo  non aveva nulla di terribile,  ma che anzi
    sorrideva nel modo più ingenuo,  più gaio e più mite  che  si  potesse
    immaginare.
    Egli  la interrogò sull'impressione che le aveva fatto lo spettacolo e
    le raccontò che, durante la rappresentazione antecedente, la Semënovna
    mentre cantava era caduta.
    - Sapete, contessina,  -  le disse a un tratto,  volgendosi a lei come
    a  una  vecchia  conoscenza    -   che stiamo organizzando un ballo in
    costume? Dovreste proprio parteciparvi, vi divertireste moltissimo. Ci
    riuniremo tutti a casa  Archarov.  Venite  anche  voi,  vi  prego.  Ci
    verrete, vero?  -  domandò.
    Mentre  diceva  queste cose,  non distoglieva gli occhi sorridenti dal
    collo e dalle braccia nude di  Natascia.  Ella  sentiva  con  assoluta
    certezza che egli l'ammirava; ciò le faceva piacere ma, chissà perché,
    la  presenza  di  quell'uomo  le  dava  un senso di disagio e di pena.
    Quando non lo guardava,  sapeva che  egli  fissava  le  sue  spalle  e
    involontariamente  era  attratta  a intercettarne lo sguardo affinché,
    piuttosto,  la guardasse negli  occhi;  ma,  fissandolo,  sentiva  con
    terrore  che  tra  loro due non esisteva quella barriera di pudore che
    sempre avvertiva tra sé e gli altri uomini.  Senza sapere  come,  dopo
    cinque minuti, si sentiva in intimità con lui. E quando si voltava era
    presa dalla paura che,  stando alle sue spalle,  egli le afferrasse il
    braccio  nudo  o  la  baciasse  sul  collo.   Discorrevano   di   cose
    semplicissime,  eppure ella sentiva di essere vicina a lui come non lo
    era mai stata a nessun altro.  Natascia guardava Elen e il padre  come
    se  volesse chieder loro che cosa significasse ciò che stava provando,
    ma Elen era intenta a conversare con un generale e non rispose al  suo
    sguardo, e gli occhi del padre le dissero soltanto ciò che le dicevano
    sempre: "Ti diverti, eh? Ne sono lieto!".
    In  un momento di silenzio imbarazzante,  durante il quale Anatolij la
    guardava tranquillamente e ostinatamente con i suoi  occhi  sporgenti,
    Natascia,  per  eliminare  quel  disagio,  gli domandò se gli piacesse
    Mosca.  Glielo domandò e arrossì.  Ogni volta  che  gli  rivolgeva  la
    parola  aveva  l'impressione  di  commettere qualcosa di sconveniente.
    Anatolij sorrise come per farle coraggio.
    - Da principio non mi piaceva molto: che cosa, infatti,  rende gradita
    una città? "Ce sont les jolies femmes", non è vero? Ora mi piace molto
    -  aggiunse.   -  Dunque,  contessina,  verrete al ballo?  Veniteci  -
    insisté e,  stendendo la mano al mazzo di fiori di lei e abbassando la
    voce,  continuò:  -  "Vous serez la plus jolie. Venez, chère comtesse,
    et comme gage donnez-moi cette fleur" [25. Sono le belle donne.  ( ..)
    Sarete la più bella!  Venite.  cara contessina e,  come pegno,  datemi
    questo fiore].
    Natascia non capiva bene ciò che egli dicesse, così come non lo capiva
    neppur lui,  ma sentiva in quelle incomprensibili parole un'intenzione
    sconveniente. Poiché non sapeva che cosa rispondere volse il capo come
    se  non  avesse udito,  ma non appena si fu voltata pensò che egli era
    lì, dietro di lei, così vicino.
    "Cosa fa ora? E' confuso?  Irritato?  Devo rimediare?",  si chiedeva e
    non  poté  fare  a  meno di voltarsi.  Lo guardò diritto negli occhi e
    quella vicinanza,  quella  sicurezza,  la  bonaria  dolcezza  di  quel
    sorriso  la  vinsero.  Continuando  a fissarlo negli occhi,  come lui,
    anch'essa sorrise. E di nuovo sentì con terrore che nessun ostacolo la
    separava dal giovane ufficiale.
    Il sipario si alzò ancora una volta.  Anatolij uscì dal palco calmo  e
    soddisfatto.  Natascia  ritornò  nel  palco  dov'era  suo  padre,  già
    completamente affiatata con l'ambiente in cui si trovava. Tutto quanto
    accadeva dinanzi ai suoi occhi le pareva ora  assolutamente  naturale;
    nessuno  dei  pensieri  di prima,  sul fidanzato,  sulla principessina
    Màrija,  sulla vita in campagna le  si  riaffacciò  alla  mente,  come
    fossero tutte cose già lontane nel tempo.
    Nel  quarto  atto,  un  diavolo  cantò  gesticolando sino a quando una
    tavola,  sulla quale stava ritto,  fu abbassata ed egli  precipitò  di
    sotto,  scomparendo dal palcoscenico.  Di quell'atto Natascia non vide
    altro: qualcosa  la  turbava  tormentosamente,  e  la  causa  del  suo
    turbamento era Kuragin,  che ella suo malgrado seguiva con lo sguardo.
    Mentre usciva dal teatro,  Anatolij le si  avvicinò,  chiamò  il  loro
    cocchiere  e,  aiutandola a salire in carrozza,  le strinse il braccio
    sopra il gomito.  Natascia,  emozionata e rossa,  lo guardò.  Egli  la
    fissava con gli occhi lucenti e con un tenero sorriso...
    Soltanto  quando  fu  di  ritorno a casa,  Natascia poté ripensare con
    calma a ciò che  le  era  accaduto  ed  un  tratto,  ricordandosi  del
    principe Andréj,  fu colta dal terrore: in presenza di tutti,  riuniti
    attorno  al  tavolo  per  bere  una  tazza  di  tè,  dopo  il  teatro,
    un'esclamazione le sfuggì di bocca e,  arrossendo,  ella uscì di corsa
    dalla stanza. "Dio mio!  Sono perduta!",  disse a se stessa.  "Come ho
    potuto permettere che le cose giungessero sino a questo punto?",
    di chiedeva.
    Rimase a lungo seduta, coprendosi il volto con le mani, sforzandosi di
    rendersi  chiaramente conto di ciò che era avvenuto;  e non riusciva a
    capire né quello che le era accaduto né quello che ora sentiva.  Tutto
    le  pareva  scuro,   indefinito,   terribile.  Là,  nell'immensa  sala
    illuminata,  sull'assito bagnato del palcoscenico  dove  saltellava  a
    gambe  nude Duport con il giubbetto scintillante di lustrini;  là dove
    le fanciulle e i vecchi e la seminuda Elen con il suo  calmo  e  fiero
    sorriso  gli  gridavano  entusiasticamente  "bravo!" là,  all'ombra di
    quella stessa Elen.  tutto era stato semplice e chiaro,  ma ora,  sola
    con se stessa,  le pareva incomprensibile.  "Che mi succede?  Che cosa
    significava la paura che provavo dinanzi a lui? E che cosa sono questi
    rimorsi di coscienza che ora mi tormentano?" si chiedeva.
    Soltanto alla vecchia contessa, Natascia avrebbe potuto,  nel silenzio
    della  notte,  rivelare i suoi pensieri.  Sapeva già che Sònja,  con i
    suoi principi severi ed il suo modo scrupoloso di considerare le cose,
    o non avrebbe capito nulla della sua confessione o  ne  sarebbe  stata
    sgomenta.  Natascia,  sola con se stessa,  cercava di spiegarsi il suo
    tormento.
    "Sono perduta o no per l'amore del principe Andréj?", si domandava,  e
    con  un  sorriso  noncurante  si  rispondeva:  "Come  sono  sciocca  a
    domandarmelo!  Che è accaduto,  dopo tutto?  Niente.  Io non ho  fatto
    nulla,  non ho provocato in alcun modo ciò che è stato!  Nessuno saprà
    mai niente,  e io quell'uomo non lo vedrò mai  più",  si  diceva.  "E'
    chiaro,  quindi,  che  non  è  accaduto  proprio  nulla,  che non devo
    pentirmi di nulla e che il principe Andréj può amarmi quale  sono.  Ma
    come sono? Ah, Dio, mio Dio! Perché egli non è qui?".
    Natascia si calmava per un momento,  ma subito dopo un vago istinto le
    diceva che,  sebbene tutto ciò che si diceva fosse vero  e  che  nulla
    fosse accaduto,  tutta la purezza del suo amore per il principe Andréj
    era perduta per sempre.  E di nuovo con il  pensiero  si  ripeteva  la
    conversazione  con  Kuragin,  rivedeva  il  viso,  i gesti,  il tenero
    sorriso di quell'uomo audace e bellissimo nel momento in cui le  aveva
    stretto il braccio.


    CAPITOLO 11.

    Anatolij  Kuragin viveva a Mosca perché suo padre lo aveva mandato via
    da Pietroburgo,  dove spendeva più di  ventimila  rubli  l'anno  e  si
    indebitava per altrettanti, che poi i creditori esigevano dal padre.
    Il  principe  aveva  dichiarato  al  figlio che per l'ultima volta gli
    avrebbe  pagato  metà  dei  suoi  debiti,  ma  solo  a  patto  che  si
    trasferisse  a  Mosca  come  aiutante del generalissimo  -  carica che
    egli stesso gli aveva ottenuto  -  e cercasse finalmente di concludere
    un buon matrimonio.  E gli aveva indicato,  come eventuali  fidanzate,
    Màrija Bolkònskaja e Julie Karàgina.
    Anatolij  aveva  acconsentito  ed  era  partito  per Mosca dove si era
    stabilito in  casa  di  Pierre.  Da  principio  Pierre  aveva  accolto
    malvolentieri  il  cognato,  ma poi si era abituato a lui,  a volte lo
    faceva partecipare alle sue baldorie e spesso,  a titolo di  prestito,
    gli dava del denaro.
    Anatolij,  come  giustamente  diceva Scinscin,  da quando era venuto a
    Mosca faceva girar la testa a tutte le signore soprattutto perché  non
    se ne curava e a loro preferiva le zingare e le attrici francesi,  con
    la più famosa delle quali,  "mademoiselle" George,  si  diceva  avesse
    intrecciato  una  relazione  intima.  Non mancava alle orge in casa di
    Danilov o degli altri gaudenti  di  Mosca,  beveva  sfrenatamente  per
    notti  intere  superando  ogni  altro  bevitore e frequentava tutte le
    feste da ballo e le serate del gran mondo.  Si raccontava  che  avesse
    alcuni  intrighi  amorosi  con certe signore moscovite,  e ai balli ne
    corteggiava parecchie.  Ma con le ragazze,  e in  particolare  con  le
    ricche signorine da marito,  quasi tutte brutte, non si spingeva molto
    avanti giacché Anatolij,  cosa che nessuno sapeva all'infuori dei suoi
    amici  più  intimi,  era  già  sposato.  Due  anni  prima,  durante un
    soggiorno del suo reggimento in Polonia,  un non ricco signore polacco
    lo aveva costretto a sposare la propria figlia.
    Anatolij abbandonò ben presto la moglie e,  alla condizione di mandare
    una certa somma di denaro al suocero,  si era riservato il diritto  di
    farsi passare per celibe.
    Anatolij era sempre soddisfatto della propria condizione, di se stesso
    e degli altri. Per istinto e con tutto il proprio essere, era convinto
    di  non  poter  vivere  diversamente  da come viveva e di non aver mai
    fatto del male a nessuno in vita sua.  Non era in grado di  riflettere
    sulle  conseguenze  che i suoi atti potevano avere per gli altri né su
    quelle che potevano derivare a lui. Era fermamente convinto che,  come
    l'anatra  è formata in modo da dover vivere nell'acqua,  così egli era
    stato creato da Dio per vivere  con  trentamila  rubli  l'anno  e  per
    occupare  sempre nella società una posizione preminente.  Ne era tanto
    convinto che guardandolo, anche gli altri ne erano persuasi, e nessuno
    gli negava né un'alta posizione sociale né il denaro che egli prendeva
    in prestito da chiunque gli capitasse a tiro,  senza  preoccuparsi  di
    restituirlo.
    Non  era giocatore o,  almeno,  non aveva mai desiderato di vincere al
    gioco.  Non era vanitoso,  giacché non si curava assolutamente di  ciò
    che  si  diceva  di  lui  e ancor meno lo si poteva accusare di essere
    ambizioso.  Parecchie volte aveva irritato suo padre compromettendo la
    propria  carriera  e  infischiandosi di ogni genere di onori.  Non era
    avaro e non diceva mai di no a chiunque si rivolgesse a lui.  Le  sole
    cose che amava erano l'allegria e le donne,  e poiché,  secondo il suo
    modo di vedere,  in tali gusti non vi era nulla di sconveniente e dato
    che  era  incapace  di  riflettere  sulle  conseguenze  che tali gusti
    potevano  avere  per  gli  altri,   si   considerava   irreprensibile,
    disprezzava  sinceramente  i  vili e i malvagi e marciava a testa alta
    con la coscienza pienamente tranquilla.
    Tutti i gaudenti, queste Maddalene di sesso maschile, hanno la segreta
    convinzione di essere innocenti,  tal quale come le Maddalene di sesso
    femminile,  convinzione  fondata  sulle  medesime speranze di perdono.
    "Molto le sarà  perdonato  perché  ha  molto  amato;  tutto  gli  sarà
    perdonato perché si è molto divertito".
    Dòlochov,  che  era ricomparso quell'anno a Mosca dopo il suo esilio e
    il suo avventuroso soggiorno  in  Persia  e  che  conduceva  una  vita
    lussuosa,  dedicandosi  senza  tregua al gioco e alla crapula,  si era
    riavvicinato al suo vecchio amico Kuragin e aveva approfittato di  lui
    per raggiungere i propri scopi.
    Anatolij voleva sinceramente bene a Dòlochov per la sua intelligenza e
    il  suo  coraggio;  Dòlochov,  il quale aveva bisogno del nome e delle
    relazioni di  Anatolij  Kuragin  per  attirare  nel  suo  ambiente  di
    giocatori  i giovani ricchi,  lo prendeva in giro senza che egli se ne
    accorgesse e si serviva di lui.  Oltre il calcolo,  secondo  il  quale
    Anatolij gli era necessario, il processo stesso di dirigere la volontà
    altrui  rappresentava  per  Dòlochov  un  piacere,  un'abitudine e una
    necessità.
    Natascia aveva profondamente colpito Kuragin. Durante la cena, dopo il
    teatro,  egli da vero  conoscitore,  in  presenza  di  Dòlochov  aveva
    analizzato i pregi delle braccia, delle spalle, dei piedi, dei capelli
    della  fanciulla  e  aveva  espresso  all'amico  la  sua  decisione di
    corteggiarla.   Quali  potessero  essere  le   conseguenze   di   quel
    corteggiamento, Anatolij non poteva né pensare né prevedere.
    - E' bella,  sì,  mio caro,   -  disse Dòlochov all'amico  -  ma non è
    per noi.
    - Pregherò mia sorella di invitarla a pranzo  -  disse Anatolij.-  Che
    te ne pare?
    - Aspetta che si sia maritata: è meglio...
    -  Tu  sai    -  obiettò Anatolij  -  che "j'adore les petites filles"
    [26. adoro le ragazzine]; vedrai che perderà subito la testa.
    - Sei già rimasto scottato  una  volta  per  "une  petite  fille"    -
    osservò Dòlochov, il quale era al corrente del matrimonio di Anatolij.
    -  Sta' attento!
    -  Ma restare scottati due volte non si può...   -  assicurò Anatolij,
    sorridendo bonariamente.


    CAPITOLO 12.

    Il giorno dopo essere stati a teatro,  i Rostòv non uscirono di casa e
    nessuno venne a trovarli.  Màrija Dmìtrevna,  di nascosto da Natascia,
    discorreva  a  bassa  voce  con  il  conte.  Natascia  indovinava  che
    parlavano  del vecchio principe e che stavano combinando qualche cosa,
    e ciò la inquietava e la offendeva.  Aspettava da un momento all'altro
    il principe Andréj e due volte nella giornata mandò il portiere in via
    Vozdvìzenka  per informarsi se il principe fosse arrivato.  Ma non era
    arrivato.  Sentiva ora più pena di quanta non ne  avesse  provata  nei
    giorni  che avevano seguito la partenza di lui.  All'impazienza e alla
    tristezza  si  aggiungevano  nell'animo  della  fanciulla  il  ricordo
    sgradevole  del colloquio con la principessina Màrija e con il vecchio
    principe,  un timore e  una  inquietudine  di  cui  non  conosceva  la
    ragione.  Aveva l'impressione che il principe non sarebbe più arrivato
    o che,  prima del ritorno di  lui,  dovesse  accaderle  qualcosa.  Non
    poteva,   come   prima,   sola  con  se  stessa,   pensare  ad  Andréj
    tranquillamente e a lungo: non appena cominciava  a  pensare,  a  quel
    ricordo si univano i ricordi del vecchio principe, della principessina
    Màrija,  dell'ultima  serata  a  teatro e di Kuragin.  E di nuovo ecco
    presentarsi il problema se non  fosse  colpevole,  se  non  fosse  già
    venuta  meno  alla  fedeltà  verso  il principe Andréj;  e di nuovo si
    sorprendeva a rammentare, sin nei minimi particolari, tutte le parole,
    tutti  i  gesti,  tutte  le  sfumature  di  espressione  sul  viso  di
    quell'uomo  che aveva suscitato in lei un sentimento incomprensibile e
    che la terrificava.  Agli occhi dei familiari  Natascia  appariva  più
    vivace del consueto,  ma essa era ben lontana dall'essere tranquilla e
    felice come prima.
    La domenica mattina Màrija Dmìtrevna invitò  i  suoi  ospiti  a  Messa
    nella sua parrocchia dell'Assunzione.
    -  Non  mi  piacciono queste chiese moderne  -  diceva,  evidentemente
    orgogliosa della sua libertà di pensiero.    -    Dio  è  uno  solo  e
    dovunque.   Abbiamo   un   ottimo   "pop"   che  celebra  le  funzioni
    dignitosamente,  e il diacono pure.  Forse che  dal  fatto  che  nella
    cantoria si eseguiscano cori la chiesa acquista santità? Non mi piace,
    non è che una posa...
    Màrija  Dmìtrevna amava le domeniche e sapeva festeggiarle.  Il sabato
    la casa veniva lavata e ripulita da cima a fondo;  la domenica né  lei
    né  la  servitù lavoravano;  tutti indossavano gli abiti della festa e
    tutti assistevano alle  sacre  funzioni.  Al  pranzo  dei  signori  si
    aggiungeva  qualche  portata e alla servitù veniva distribuita vodka e
    veniva servito un porcellino o un'oca arrosto.  Ma in  tutta  la  casa
    nessun  viso  esprimeva l'aria di festa quanto quello largo e serio di
    Màrija Dmìtrevna,  dal quale in quel giorno spirava un'immutabile aria
    di solennità.
    Quando,  dopo la Messa,  tutti ebbero bevuto il caffè nel salotto dove
    erano state  tolte  le  fodere  ai  mobili,  fu  annunziato  a  Màrija
    Dmìtrevna che la carrozza era pronta; ed ella con aria severa, avvolta
    nello  scialle  di  gala che usava soltanto per recarsi in visita,  si
    alzò e dichiarò di andare dal principe Nikolàj  Andréevic'  Bolkonskij
    per spiegarsi con lui relativamente a Natascia.
    Dopo che Màrija Dmìtrevna se ne fu andata,  venne dai Rostòv una sarta
    mandata da "madame" Chalmé,  e Natascia,  chiuso l'uscio della  stanza
    attigua  al  salotto,  molto soddisfatta di quel diversivo,  si occupò
    della prova dei nuovi abiti.  Mentre,  infilatosi un corpetto soltanto
    imbastito  e  ancora  senza  maniche,   si  guardava  nello  specchio,
    inclinando leggermente il capo, per vedere come le stesse dietro,  udì
    provenire dal salotto la voce di suo padre e un'altra,  di donna,  che
    la fece arrossire.  Era la voce di Elen.  Natascia non aveva fatto  in
    tempo a togliersi il corpetto che stava provando,  che già la porta si
    apriva e  la  contessa  Bezùchova  entrò  nella  stanza,  raggiante  e
    sorridente.  Indossava  un  abito di velluto lilla scuro con il bavero
    alto.
    - Ah,  "ma délicieuse"  -  esclamò rivolta a Natascia che si era fatta
    rossa.   -  "Charmante!" [27.  Ah,  mia deliziosa!  Incantevole!]. No,
    caro conte,  è inaudito  -  osservò al  conte  Iljà  Andreic'  che  la
    seguiva;  -  è inaudito vivere a Mosca senza mai uscire di casa. Ma io
    non ve lo permetterò. Questa sera in casa mia "mademoiselle" George ci
    offrirà una declamazione; vi saranno alcuni amici e se voi, conte, non
    mi   porterete   le  vostre  figliuole,   che  sono  assai  meglio  di
    "mademoiselle" George,  farò conto di non conoscervi più.  Mio  marito
    non c'è,  è andato a Tver, se no avrei mandato lui a prendervi. Venite
    senza fallo, vi aspetto alle nove.
    Salutò con un cenno del capo la sarta che conosceva  e  che  le  aveva
    fatto un inchino rispettoso e si mise a sedere su una poltrona accanto
    allo  specchio,  allargando  con  arte  le  pieghe  del suo vestito di
    velluto. Continuò a chiacchierare,  benevola e allegra,  ammirando con
    entusiasmo  la  bellezza di Natascia.  Esaminò intanto gli abiti della
    fanciulla e li lodò,  si fece vanto del proprio abito nuovo  "en  gaze
    métallique" [28.  di velo metallico], che aveva fatto venire da Parigi
    e consigliò a Natascia di farsene confezionare uno uguale.
    - Del resto, a voi, tutto sta bene, bellezza mia  -  le disse.
    Natascia continuava a sorridere di piacere.  Ella si sentiva felice  e
    le  pareva  di rifiorire alle lodi di quell'amabile contessa Bezùchova
    che prima le pareva una dama inaccessibile e importante e che  ora  le
    dimostrava  tanta  benevolenza.  Natascia  si  sentiva allegra e quasi
    innamorata di quella donna così bella e  così  affettuosa.  Elen,  dal
    canto   suo,   ammirava   sinceramente  Natascia  e  desiderava  farla
    divertire. Anatolij l'aveva pregata di procurargli il modo di trovarsi
    con la fanciulla e proprio per accontentare il fratello era venuta  in
    casa Rostòv. L'idea di avvicinare Anatolij a Natascia le piaceva.
    Sebbene  un tempo avesse nutrito una certa ostilità verso Natascia che
    a Pietroburgo le aveva portato via Borìs, ora non ci pensava più e con
    tutta l'anima  desiderava,  a  modo  suo,  il  bene  della  fanciulla.
    Accomiatandosi dai Rostòv chiamò in disparte la sua protetta.
    -  Ieri  mio fratello è stato a pranzo da me.  Abbiamo riso da morire!
    Non mangia più nulla e non fa che sospirare per voi, bellezza mia. "Il
    est fou,  mais fou amoureux de vous,  ma chère" [29.  E' pazzo,  pazzo
    d'amore per voi, mia cara].
    A queste parole Natascia arrossì violentemente.
    - Ma guarda come arrossisce, come arrossisce, questa piccola!  esclamò
    Elen.  -  Venite senza fallo. "Si vous aimez quelqu'un, ma délicieuse,
    ce  n'est pas une raison pour se cloîtrer.  Si même vous êtes promise,
    je suis sûre que votre promis aurait désiré que vous  alliez  dans  le
    monde  en  son  absence  plutôt que de dépérir d'ennui" [30.  Se amate
    qualcuno,  mia  deliziosa  fanciulla,  non  è  questo  un  motivo  per
    chiudersi  in  convento.  Anche se siete fidanzata,  sono certa che il
    vostro promesso sposo preferirebbe che anche in sua assenza andaste in
    società piuttosto di morire di noia].
    "Dunque sa che sono fidanzata",  pensò Natascia;  "dunque lei con  suo
    marito Pierre,  con Pierre che è tanto giusto, hanno parlato di questo
    e hanno riso.  Vuol dire quindi che non è niente".  E di nuovo,  sotto
    l'influenza  di  Elen,  ciò  che prima l'atterriva le parve semplice e
    naturale.  "Ed essa è così "grande dame",  così gentile,  e si capisce
    benissimo   che   mi  vuole  sinceramente  bene.   Perché  non  dovrei
    divertirmi?",   pensava  Natascia,   guardando  Elen  con  gli   occhi
    spalancati, colmi di meraviglia.
    Màrija  Dmìtrevna  rincasò  all'ora del pranzo,  seria e taciturna: si
    capiva che il vecchio principe l'aveva sconfitta.  Era troppo  turbata
    dopo ciò che le era accaduto per essere in grado di raccontarlo.  Alle
    domande del conte rispose che tutto andava bene e che il  giorno  dopo
    avrebbe  riferito  ogni  particolare.  Quando seppe della visita della
    contessa  Bezùchova  e  dell'invito  per  la  sera,  Màrija  Dmìtrevna
    dichiarò:
    -  Non  mi  piace  la  compagnia  della  signora  Bezùchova  e  non la
    consiglio...  Ma,  se l'hai promesso,  va'  pure:  ti  distrarrai    -
    aggiunse, rivolgendosi a Natascia.
    Il  conte  Iljà  Andreic'  condusse  le  sue  ragazze  dalla  contessa
    Bezùchova. Alla serata c'era molta gente, ma quasi tutta sconosciuta a
    Natascia.  Il  conte  Iljà  Andreic'  notò,  contrariato,  che  quella
    riunione  era  composta  principalmente  di uomini e di signore la cui
    libertà  di  comportamento  era  assai  nota.  "Mademoiselle"  George,
    attorniata  dai  giovanotti,  stava in un angolo del salotto.  C'erano
    alcuni francesi tra i quali Métivier che,  dal giorno  dell'arrivo  di
    Elen,  era  assiduo  frequentatore della casa.  Il conte Iljà Andreic'
    decise di non mettersi a  giocare,  per  non  allontanarsi  dalle  due
    fanciulle  e  di  andarsene non appena fosse finita la declamazione di
    "mademoiselle" George.
    Anatolij,  ritto presso l'uscio,  attendeva evidentemente l'arrivo dei
    Rostòv.  Dopo aver salutato il conte,  si avvicinò subito a Natascia e
    la seguì.  Non appena lo vide,  Natascia  provò,  come  a  teatro,  il
    sentimento  vanitoso di piacergli e un senso di sgomento per l'assenza
    di qualsiasi ostacolo morale che la separasse da lui.
    Elen  accolse  lietamente  la  fanciulla  e  ne  lodò  ad  alta   voce
    l'eleganza.  Quasi  subito dopo "mademoiselle" George si ritirò in una
    camera per vestirsi,  mentre in sala venivano disposte le sedie e  gli
    invitati  prendevano  posto.  Anatolij  avvicinò una sedia a quella di
    Natascia e fece per sedersi accanto  a  lei,  ma  il  conte,  che  non
    perdeva  d'occhio  la figliuola,  occupò il posto,  e Anatolij dovette
    accomodarsi dietro.
    "Mademoiselle" George, con le braccia grasse e nude piene di fossette,
    con uno scialle  rosso  gettato  su  una  spalla,  uscì  nello  spazio
    lasciato  libero  per  lei  dinanzi  alle  poltrone  e  si fermò in un
    atteggiamento   tutt'altro   che   naturale.   Si   udirono   mormorii
    entusiastici.
    "Mademoiselle" George,  dopo aver rivolto un'occhiata cupa e severa al
    pubblico,  cominciò a recitare certi versi francesi  che  avevano  per
    argomento  il  suo  delittuoso  amore per il proprio figlio.  In certi
    momenti alzava la voce,  in altri l'abbassava  sino  a  un  bisbiglio,
    sollevando  solennemente  la testa,  in altri ancora si interrompeva e
    rantolava, stralunando gli occhi.
    - "Adorable, divin, délicieux!" [31. Adorabile, divino, delizioso!]  -
    si udiva esclamare da tutte le  parti.  Natascia  guardava  la  grossa
    George ma non udiva,  non capiva e non vedeva nulla di quanto avveniva
    davanti a lei;  si sentiva di nuovo presa completamente da quel  mondo
    strano,  assurdo, tanto diverso da quello di prima, un mondo nel quale
    non era possibile sapere che cosa fosse bene e che  cosa  fosse  male,
    che cosa fosse ragionevole e che cosa fosse pazzesco.  Alle sue spalle
    era seduto Anatolij ed ella,  sentendolo tanto vicino,  aspettava  che
    accadesse qualche cosa, con un vago, indefinibile sgomento.
    Dopo   il   primo   monologo,   tutti   si   alzarono  e  attorniarono
    "mademoiselle" George esprimendole il loro entusiasmo.
    - Com'è bella!   -  esclamò Natascia  al  padre,  che  si  era  alzato
    insieme con gli altri e,  facendosi strada tra la folla, si avvicinava
    all'attrice.
    - Guardando voi non sono proprio di  questa  opinione-disse  Anatolij,
    seguendo  Natascia.  E  lo  disse in un momento in cui lei sola poteva
    sentire.  -  Siete incantevole... dal momento in cui vi ho veduta, non
    ho cessato...
    - Vieni,  vieni,  Natascia  -  la chiamò il conte che tornava verso la
    figlia.  -  E' proprio bella!
    Natascia,  senza dir nulla, si avvicinò al padre e lo guardò con occhi
    stupefatti e interrogativi.
    Dopo aver recitato qualche altro monologo, "mademoiselle" George se ne
    andò, e la contessa Bezùchova invitò gli ospiti a passare nel salone.
    Il conte voleva accomiatarsi,  ma Elen lo supplicò di non guastare  il
    ballo improvvisato.  E i Rostòv rimasero. Anatolij invitò Natascia per
    il valzer: durante la danza,  stringendole la vita e le mani le  disse
    che era "ravissante" [32.  incantevole] e le dichiarò di amarla.  Poi,
    durante una scozzese che ella danzò di nuovo con lui  quando  rimasero
    soli,  egli non le disse nulla,  ma si limitò a guardarla. Natascia si
    domandava se non fosse un sogno ciò che vedeva attorno a sé e  se  non
    avesse  udito in sogno le parole che egli le aveva rivolto poco prima.
    Al finire della figura,  egli le strinse ancora  una  volta  la  mano.
    Natascia  sollevò  su  di  lui  gli occhi pieni di sgomento,  ma nello
    sguardo dolce e nel sorriso di quell'uomo c'era una  tale  espressione
    di tenera sicurezza che,  guardandolo, ella non poté dirgli quello che
    voleva. E riabbassò gli occhi.
    - Non ditemi certe cose...  Sono fidanzata e amo un altro  -   mormorò
    in  fretta,  volgendogli  un  rapido  sguardo.  Anatolij  non  era  né
    imbarazzato né turbato da quanto lei gli aveva detto.
    - Non ditemi questo!  Che me ne importa?   -  rispose il giovane.-  Vi
    ripeto che sono pazzamente innamorato di voi.  E' colpa mia, forse, se
    siete così adorabile? Ora tocca a noi cominciare!
    Natascia,  eccitata e turbata,  si  guardava  attorno  con  gli  occhi
    spalancati  e  pieni  di  un  vago  spavento  e pareva più allegra del
    solito.  Non si rendeva quasi conto di  ciò  che  le  stava  accadendo
    quella sera.  Ballò la "scozzese",  poi il "grossvater".  Suo padre la
    invitò di nuovo ad andare,  ma  ella  lo  pregò  di  rimanere  ancora.
    Ovunque  fosse,  con  chiunque  parlasse,  ella sentiva sopra di sé lo
    sguardo di "lui".  In seguito ricordava che aveva chiesto al padre  il
    permesso  di  ritirarsi  nello spogliatoio per rassettarsi il vestito,
    che Elen l'aveva seguita e le aveva parlato,  ridendo,  dell'amore  di
    suo  fratello per lei;  che poi,  nel salottino dei divani,  si era di
    nuovo trovata con Anatolij,  che Elen era scomparsa,  e loro due erano
    rimasti  soli,  e  che  allora  Anatolij prendendole una mano le aveva
    detto con voce carezzevole: "Io non posso venire in casa vostra,  ma è
    possibile  che non debba vedervi più?  Vi amo pazzamente...  Non potrò
    dunque mai..." e, sbarrandole il passo, aveva avvicinato il suo viso a
    quello di lei.
    I grandi,  lucenti occhi di quell'uomo erano tanto vicini ai suoi  che
    ella null'altro vedeva al di fuori di quegli occhi.
    -  "Nathalie!"  -  sussurrò con voce supplichevole il giovane,  mentre
    qualcuno le stringeva la mano così forte da farle male. "Nathalie!"
    "Io non capisco nulla, non ho nulla da dire", rispondeva lo sguardo di
    lei.
    Una bocca ardente premette le sue labbra;  in  quell'istante  ella  si
    sentì  di  nuovo  libera e si udì nella stanza un rumore di passi e il
    fruscio dell'abito di Elen.  Natascia  guardò  Elen  e  poi,  rossa  e
    tremante,  rivolse  ad Anatolij due occhi interroganti e spauriti e si
    avviò verso l'uscio.
    - "Un mot, un seul, au nom de Dieu!" [33. Una parola, una parola sola,
    in nome di Dio!]  -  pregò Anatolij.
    Natascia si fermò.  Aveva bisogno che egli dicesse la  parola  che  le
    spiegasse ciò che era accaduto e alla quale avrebbe risposto.
    - "Nathalie, un mot, un seul!"  -  continuava a ripetere Anatolij, non
    sapendo  che altro dire,  e ripeté la frase sino a quando Elen non gli
    si avvicinò.
    Insieme con Natascia,  Elen rientrò in sala.  I Rostòv se ne andarono,
    senza trattenersi a cena.
    Tornata  a  casa,  Natascia  non  chiuse  occhio  per  tutta la notte,
    tormentata da un problema che non sapeva risolvere: chi  amava?  Amava
    Anatolij  o  il  principe  Andréj ?  Certo,  amava il principe Andréj,
    ricordava chiaramente con  quanta  forza  lo  amava.  Ma  amava  anche
    Anatolij,  non  c'era  dubbio.  "Altrimenti",  pensava,  "come sarebbe
    potuto accadere ciò che è accaduto?  Se dopo quello che  è  stato,  ho
    potuto,  salutandolo,  rispondere con un sorriso al sorriso di lui, se
    sono potuta giungere a questo,  vuol dire che l'ho amato sin dal primo
    momento,  vuol  dire  che  egli  è  buono,  nobile e bello e che non è
    possibile non amarlo.  Che devo fare,  ora,  se amo lui  e  amo  anche
    l'altro?",  chiedeva  a  se  stessa,  e non sapeva rispondere a queste
    terribili domande.


    CAPITOLO 14.

    Venne la mattina con le consuete occupazioni e  le  faccende  di  ogni
    giorno. Tutti si alzarono, si misero in movimento, parlarono; di nuovo
    tornarono  le  sarte,  di  nuovo  comparve Màrija Dmìtrevna e di nuovo
    chiamarono per il tè.  Natascia,  con gli occhi  spalancati,  come  se
    volesse afferrare ogni sguardo puntato su di lei,  si guardava attorno
    inquieta, cercando di apparire quale era sempre.
    Dopo la colazione,  Màrija Dmìtrevna (era questo per  lei  il  momento
    migliore della giornata) si sedette nella sua poltrona e chiamò presso
    di sé Natascia e il vecchio conte.
    - Dunque,  miei cari,  ora che ho riflettuto su tutta la faccenda,  vi
    dirò il mio pensiero  -  cominciò.   -  Ieri,  come sapete sono andata
    dal principe Nikolàj e ho parlato con lui... Gli è saltato in mente di
    alzare un po' la voce,  ma non è facile gridare più forte di me. E gli
    ho detto ben chiaro tutto il mio pensiero.
    - E lui?  -  domandò il conte.
    - Lui? E' matto da legare... non vuole ascoltare nulla...  A che serve
    parlarne  e  continuare  a  tormentare  questa  povera bambina?- disse
    Màrija Dmìtrevna.   -  Ora io vi consiglio di sbrigare al più presto i
    vostri affari, di tornare a casa, a Otràdnoe... e là aspettare...
    - Ah, no!   -  gridò Natascia.
    -  Sì,  invece:  bisogna  partire  -  insisté Màrija Dmìtrevna.   -  E
    aspettare là.  Se  il  fidanzato  arrivasse  a  Mosca  adesso  sarebbe
    inevitabile  un  litigio.  Invece potrà parlarne da solo a solo con il
    vecchio e poi venire da voi.
    Iljà Andreic' approvò la proposta,  della quale comprese subito  tutta
    la  saggezza.  Se  il vecchio fosse venuto a più miti consigli,  tanto
    meglio: sarebbero potuti venire da lui, dopo, a Mosca o a Lissia-Gori:
    in caso contrario,  il matrimonio poteva essere celebrato  soltanto  a
    Otràdnoe.
    -  Giustissimo!    -  approvò il vecchio.   -  Sono davvero pentito di
    essere andato da lui e di averci condotto mia figlia.
    - No, perché essere pentito? Poiché eravate qui, non era possibile non
    far loro un atto di cortesia.  Ma se insisterà nel  non  concedere  il
    consenso,  affari  suoi!    -    concluse  Màrija Dmìtrevna,  cercando
    qualcosa nella sua borsetta.   -   Il  corredo  è  quasi  pronto,  che
    aspettate  ancora?   Quello  che  manca,  ve  lo  manderò.  Benché  mi
    dispiaccia separarmi da voi,  è meglio che  andiate  e  che  Iddio  vi
    accompagni!   -  Poiché aveva trovato nella borsa ciò che cercava,  lo
    diede a Natascia: era una  lettera  della  principessina  Màrija.    -
    Scrive  a  te.  Come si tormenta,  quella poverina!  Teme che tu abbia
    pensato che non ti voglia bene.
    - E infatti non me ne vuole!  -  disse Natascia.
    - Non dire sciocchezze!  -  esclamò Màrija Dmìtrevna.
    - Non credo a  nessuno:  so  che  non  mi  vuol  bene!    -    insisté
    arditamente Natascia prendendo la lettera, mentre il suo viso assumeva
    un'espressione dura e decisamente cattiva che obbligò Màrija Dmìtrevna
    a fissarla e ad aggrottare le sopracciglia.
    - Tu,  mia cara,  non rispondere così  -  le disse.   -  Quello che ti
    dico è la verità. Scrivi la risposta.
    Natascia tacque e corse nella sua camera a leggere  la  lettera  della
    principessina Màrija.
    La  principessina  diceva di essere dispiaciuta per il malinteso sorto
    tra di loro.  Pregava Natascia di  credere  che  qualunque  fossero  i
    sentimenti  di  suo padre,  per parte sua non poteva non volerle bene,
    come a colei che era stata scelta da suo fratello, per la felicità del
    quale era pronta a qualunque sacrificio.
    "Del resto",  scriveva,  "non dovete pensare che  mio  padre  sia  mal
    disposto verso di voi.  E' un uomo vecchio e malato: bisogna scusarlo;
    ma è buono e generoso e amerà certamente colei che farà la felicità di
    suo figlio".  La principessina  Màrija  pregava  inoltre  Natascia  di
    fissare il giorno in cui avrebbe potuto di nuovo incontrarsi con lei.
    Dopo aver letto la lettera,  Natascia si mise a tavolino per preparare
    la risposta.  "Chère princesse",  scrisse meccanicamente con rapidità;
    poi  si fermò.  Che cosa poteva mai scrivere dopo ciò che era accaduto
    il giorno  innanzi?  "Sì,  sì,  tutto  questo  è  stato,  ma  ormai  è
    tutt'altra  cosa",  pensava,  seduta  davanti  allo scrittoio.  "Debbo
    rifiutarlo?  Ma debbo proprio farlo?  E' una cosa terribile!".  E  per
    scacciare  quei  tormentosi pensieri andò da Sònja e con lei si mise a
    esaminare il disegno di certi ricami.
    Dopo pranzo,  Natascia si ritirò nella sua camera e riprese la lettera
    della  principessina  Màrija.   "Possibile  che  sia  tutto  finito?",
    pensava. "Possibile che tutto sia accaduto in così breve tempo e abbia
    annientato definitivamente il  passato?".  Ricordava  l'amore  per  il
    principe  Andréj  in  tutta  l'intensità di prima e nello stesso tempo
    sentiva di amare Kuragin. Si raffigurò con vivezza di essere la moglie
    del  principe  Andréj,  si  rappresentò  il  quadro  già  tante  volte
    immaginato della sua felicità con lui e nello stesso tempo, ardendo di
    emozione, riviveva i particolari del suo incontro del giorno prima con
    Anatolij.
    "E  perché  le  due  cose non possono sussistere insieme?",  pensava a
    momenti,  del  tutto  smarrita.  "Soltanto  così  sarei  completamente
    felice.  Eppure ora devo scegliere e non posso essere felice senza uno
    dei  due.  Dire  al  principe  Andréj  tutto  ciò  che  è  accaduto  è
    impossibile   quanto   tenerglielo   nascosto",   pensava;   "ma   con
    "quest'altro" non c'è nulla di rovinato.  E' possibile  che  io  debba
    rinunziare per sempre alla felicità dell'amore del principe Andréj, di
    cui ho vissuto così a lungo?".
    - Signorina  -  le sussurrò una cameriera entrando nella stanza con un
    fare  misterioso.    -    Un uomo mi ha ordinato di consegnarvi questa
    lettera  -  e la ragazza gliela porse.   -    Soltanto,  per  amor  di
    Cristo...   -  aggiunse la cameriera quando Natascia,  senza pensarci,
    dissuggellava con gesto meccanico e leggeva  una  lettera  d'amore  di
    Anatolij:  l'unica cosa che capiva in quel momento era che si trattava
    di una lettera scritta da lui, dall'uomo che amava.
    Sì,  lo amava,  se no,  sarebbe forse accaduto ciò che  era  accaduto?
    Avrebbe potuto avere tra le mani una lettera d'amore di lui?
    Natascia  teneva  tra  le  dita  tremanti  quella  appassionata pagina
    d'amore, composta per Anatolij da Dòlochov e,  leggendola,  vi trovava
    l'eco di tutti i sentimenti che le pareva di provare dentro di sé.
    "Da ieri sera la mia sorte è decisa: essere amato da voi o morire. Non
    esiste per me altra soluzione".  Anatolij proseguiva dicendo di essere
    sicuro che i genitori di lei non l'avrebbero mai concessa in  sposa  a
    lui,  Anatolij,  per  certi  motivi  segreti  che  egli avrebbe potuto
    rivelare a lei sola; ma che, se essa lo amava,  bastava che dicesse la
    parola  "sì" e nessuna forza al mondo sarebbe stata capace di impedire
    la loro felicità. L'amore avrebbe vinto tutto. Egli l'avrebbe rapita e
    condotta in capo al mondo.
    "Sì, sì, lo amo!", pensava Natascia, rileggendo per la ventesima volta
    quelle  parole  e  cercando  in  ognuna   di   esse   un   significato
    particolarmente profondo.
    Quella sera,  Màrija Dmìtrevna,  che si recava dagli Archarov, propose
    alle ragazze di accompagnarla.  Ma Natascia,  adducendo il pretesto di
    un forte mal di capo, volle rimanere a casa.


    CAPITOLO 15.

    Quando Sònja,  rincasata a sera tardi, entrò nella camera di Natascia,
    con sua grande sorpresa  la  trovò  addormentata  sul  divano,  ancora
    vestita.  Sul  tavolino  accanto a lei era posata la lettera aperta di
    Anatolij. Sònja la prese e cominciò a leggerla.
    Leggeva e guardava Natascia addormentata,  cercando sul volto  di  lei
    una  spiegazione  che  non riusciva a trovare.  Quel volto era sereno,
    dolce,  soffuso di un'espressione di felicità.  Premendosi al petto le
    mani  per  non soffocare,  Sònja,  pallida e tremante di sgomento e di
    emozione, si abbandonò su una poltrona e scoppiò in pianto.
    "Come mai non mi sono accorta di nulla?  Com'è possibile che una  cosa
    del  genere  sia giunta a tal punto?  Com'è possibile che Natascia non
    ami più il principe Andréj e abbia permesso a Kuragin un passo simile?
    Costui, è chiaro, è un malvagio, un ingannatore.  Che sarà di Nikolàj,
    di  quel  caro,  nobile Nikolàj quando saprà ciò che accade?  Ecco che
    cosa significava il viso di Natascia sconvolto,  deciso  e  così  poco
    naturale che ho notato sin dall'altro giorno!", pensava Sònja. "Eppure
    è  impossibile  che  ella  ami  Kuragin!  Probabilmente avrà aperto la
    lettera senza sapere di chi fosse.  Forse ne è rimasta  offesa...  Non
    può essere capace di una cosa simile!".
    Sònja  si  asciugò  le lacrime e si avvicinò a Natascia,  osservandola
    attentamente.
    - Natascia!  -  esclamò in un sussurro.
    La fanciulla si svegliò e la vide.
    - Oh, sei tornata?
    E con lo  slancio  e  la  tenerezza  che  si  hanno  talora  al  primo
    risveglio, abbracciò l'amica. Ma notò subito il turbamento di Sònja, e
    il suo viso espresse imbarazzo e indifferenza.
    - Sònja, hai letto la lettera?  -  domandò.
    - Sì  -  rispose piano Sònja.
    Natascia ebbe un sorriso di trionfo.
    - No,  Sònja,  non posso più... non posso più nascondertelo  -  disse.
    -  Noi, Sònja, ci amiamo! Mi ha scritto... Sònja!
    Sònja,  come se non credesse alle proprie orecchie,  guardava  l'amica
    con gli occhi sbarrati.
    - E Bolkonskij?  -  domandò.
    -  Ah,  Sònja,  se tu potessi sapere come sono felice!  Tu non sai che
    cosa sia l'amore...
    - Ma, Natascia... possibile che "l'altro" sia finito?
    Natascia guardava Sònja con gli occhi sbarrati, come se non capisse la
    sua domanda.
    - Dunque non vuoi più il principe Andréj?  -  domandò Sònja.
    - Ah, tu non capisci!  Non dire sciocchezze,  ascoltami!    -  esclamò
    Natascia in un improvviso scatto di stizza.
    -  No,  non  ci posso credere  -  ripeté Sònja.   -  Non posso credere
    come tu,  dopo aver amato un uomo per  un  anno  intero,  tutto  a  un
    tratto... Ma, infine, l'hai veduto soltanto tre volte, Natascia, e non
    è possibile... tu scherzi... In tre giorni dimenticare tutto così...
    - Tre giorni?   -  esclamò Natascia.  -  Mi pare di non aver mai amato
    nessuno prima di lui. Questo, tu non lo puoi capire.  Sònja,  aspetta,
    siedi  qui...    -   E Natascia baciava e abbracciava l'amica.   -  Mi
    avevano detto che  succedono  cose  del  genere,  senza  dubbio  l'hai
    sentito  dire anche tu,  ma soltanto ora ho conosciuto l'amore.  Non è
    quello che conoscevo prima.  Non appena l'ho veduto,  ho  sentito  che
    egli  era  il mio padrone e io la sua schiava e che mi era impossibile
    non amarlo. Sì, la sua schiava! Ciò che mi ordinerà di fare,  io farò.
    Ma tu,  questo non lo capisci.  Cosa devo fare, Sònja, cosa devo fare?
    -  domandò Natascia,  il cui viso esprimeva  a  un  tempo  felicità  e
    sgomento.
    -  Ma  rifletti  bene  a quello che fai  -  rispose Sònja.   -  Io non
    posso lasciarti  così.  Queste  lettere  segrete...  Come  hai  potuto
    permettergli di giungere a tanto?  -  esclamò Sònja con un orrore e un
    disgusto che a stento riusciva a nascondere.
    -  Ti  ho  detto,   -  replicò Natascia  -  che io non ho più volontà;
    come puoi non capire che lo amo?
    - Ah,  non permetterò che tu giunga a tanto: dirò tutto!    -    gridò
    Sònja con la voce spezzata dalle lacrime.
    - Per amor di Dio,  Sònja! Se parli, mi sei nemica  -  disse Natascia.
    -  Tu vuoi la mia infelicità, tu vuoi che ci separino...
    Nel rendersi conto della paura di Natascia,  Sònja  versò  lacrime  di
    vergogna e di pietà per l'amica.
    - Ma che cosa c'è stato tra di voi?    -  domandò.   -  Che cosa ti ha
    detto? Perché non viene in casa?
    Natascia non rispose a queste domande.
    - Per amor di Dio, Sònja, non dir niente a nessuno, non tormentarmi  -
    supplicò Natascia.   -  Ricordati  che  non  bisogna  immischiarsi  in
    affari del genere. Ti ho confidato...
    -  Ma  perché  questi misteri?  Perché non viene in casa?   -  insisté
    Sònja.   -  Perché non domanda la tua mano?  Lo sai  che  il  principe
    Andréj  ti  ha  lasciato pienamente libera,  se le cose stanno proprio
    così. Ma io non ci credo.  Natascia,  hai pensato quali possono essere
    questi "segreti motivi"?
    Natascia  la guardava con stupore.  Evidentemente quella domanda le si
    affacciava per la prima volta e non sapeva che cosa rispondere.
    - Di quali motivi si tratti, non so. Ma certamente ci sono!
    Sònja sospirò e scosse il capo, incredula.
    - Se ci fossero dei motivi...  -  riprese, ma Natascia,  indovinando i
    suoi dubbi, la interruppe spaventata.
    -  Sònja,  non  si  può dubitare di lui!  Non si può,  non si può!   -
    gridò.
    - Ti ama?
    - Se mi ama?  -  ripeté Natascia con un sorriso di compatimento per la
    sua amica.  -  Hai letto la lettera, no?
    - E se non fosse un gentiluomo?
    - "Lui!" Come puoi dire questo?  Se tu lo conoscessi...   -    rispose
    Natascia.
    -  Se  è un gentiluomo deve dichiarare le sue intenzioni o smettere di
    vederti, e se tu non vuoi farlo,  lo farò io per te: gli scriverò,  lo
    dirò al babbo...  -  dichiarò decisamente Sònja.
    - Ma io non posso vivere senza di lui!  -  gridò Natascia.
    - Natascia,  davvero non ti capisco.  Che cosa stai dicendo?  Pensa al
    babbo, pensa a Nikolàj.
    - Io non ho bisogno di nessuno, non amo nessuno fuorché lui.  Come osi
    dire che non è un gentiluomo? Non sai forse che io lo amo?  -  gridava
    Natascia.    -   Sònja,  vattene,  io non voglio litigare con te.  Per
    l'amor di Dio,  vattene!  Non vedi come mi tormento?   -  gridò ancora
    Natascia con una voce aspra che rivelava la sua irritata disperazione.
    Sònja scoppiò in singhiozzi e fuggì dalla camera.
    Natascia si avvicinò al tavolo e,  senza riflettere un minuto, scrisse
    alla principessina Màrija la risposta che non aveva saputo redigere in
    tutta  la  mattina.   In  quella  lettera  diceva  semplicemente  alla
    principessina  che  ogni  malinteso  tra  di  loro  era  finito;  che,
    approfittando della generosità del principe Andréj il quale, partendo,
    l'aveva lasciata completamente libera,  la pregava di dimenticare ogni
    cosa e di perdonarla se era in qualche modo colpevole verso di lei, ma
    che  non  poteva diventare la moglie di suo fratello.  In quel momento
    tutto ciò le pareva straordinariamente facile, semplice e chiaro.

    Il venerdì, i Rostòv dovevano ritornare alla loro casa di campagna; il
    mercoledì il conte partì con un compratore  per  il  suo  possedimento
    vicino a Mosca.
    Il giorno della partenza del conte, Sònja e Natascia furono invitate a
    un  gran pranzo in casa Kuragin,  e Màrija Dmìtrevna le accompagnò.  A
    quel pranzo Natascia incontrò di nuovo Anatolij,  e Sònja notò che  la
    fanciulla  gli  parlava  cercando di non essere udita da nessuno e che
    durante il pranzo apparve più turbata ed emozionata  che  mai.  Quando
    furono  rincasate,  Natascia fu la prima a parlare e cominciò a dare a
    Sònja le spiegazioni che l'amica aspettava da lei.
    - Vedi,  Sònja,  tu hai detto parecchie sciocchezze  nei  riguardi  di
    Anatolij  -  cominciò con quella voce timida e dolce che usano i bimbi
    quando vogliono essere lodati.  -  Oggi abbiamo messo tutto in chiaro.
    - Ebbene,  che cosa ha detto?  Natascia, come sono contenta che tu non
    sia in collera con me!  Dimmi tutto,  tutta la verità.  Che cosa ti ha
    detto?
    Natascia si fece pensierosa.
    - Ah, Sònja, se tu lo conoscessi come lo conosco io! Ha detto... Mi ha
    domandato quale promessa ho fatto a Bolkonskij e si è molto rallegrato
    quando ha saputo che dipende soltanto da me riprendere la mia libertà.
    Sònja sospirò con tristezza.
    -  Ma  tu  non  hai  ritirato  la parola data a Bolkonskij,  vero?   -
    domandò.
    - Forse... forse l'ho già fatto!  Probabilmente con Bolkonskij è tutto
    finito. Perché pensi così male di me?
    - Io non penso niente, soltanto non capisco...
    - Aspetta,  Sònja, e capirai tutto. Vedrai che uomo è. Non devi pensar
    male né di me né di lui.
    - Non penso male di nessuno: amo tutti e compatisco tutti. Ma che devo
    fare?
    Sònja non cedeva al tono  affettuoso  con  cui  le  parlava  Natascia.
    Quanto  più  tenero e insinuante si faceva il viso di Natascia,  tanto
    più serio e severo diventava quello di Sònja.
    - Natascia,  -  le disse  -  tu mi hai pregata di non parlartene, e io
    ho parlato.  Sei stata tu,  ora,  a cominciare.  Natascia,  io non  ho
    fiducia in lui. Perché tutti quei misteri?
    - Da capo, Sònja, da capo?  -  la interruppe Natascia.
    - Natascia, ho paura per te...
    - Paura di che cosa?
    -  Ho  paura  che  tu  ti  rovini    -  dichiarò Sònja in tono deciso,
    spaventata ella stessa delle sue parole.
    Il viso di Natascia assunse di nuovo un'espressione di collera.
    - Mi rovinerò, sì, mi rovinerò quanto più presto mi è possibile.  Sono
    cose  che  non vi riguardano.  Peggio per me,  non per voi.  Lasciami,
    lasciami... ti odio!
    - Natascia!  -  esclamò Sònja, sgomenta.
    - Ti odio, ti odio! Ormai sarai la mia nemica per sempre!   -  E fuggì
    dalla camera.

    Natascia  non  parlava più con Sònja e la evitava.  Con il viso sempre
    atteggiato a un'espressione di stupore e di colpevolezza,  ella vagava
    per le camere; si accingeva ora a fare una cosa ora l'altra, ma subito
    abbandonava  qualsiasi occupazione.  Per quanto le fosse assai penoso,
    Sònja, senza perdere d'occhio la sua amica, vigilava su di lei.
    La vigilia del giorno in cui il conte sarebbe  dovuto  tornare,  Sònja
    notò  che Natascia aveva trascorso l'intera mattinata seduta presso la
    finestra,  come in attesa di qualcuno;  infine la vide fare un cenno a
    un ufficiale che passava e che Sònja prese per Anatolij.
    Allora  la  fanciulla  si  diede a osservare con maggior attenzione di
    prima l'amica e notò che Natascia,  durante tutto il pranzo e  poi  la
    sera,  si  trovava  in  uno  stato  d'animo  strano  e innaturale (non
    rispondeva a tono alle domande che le venivano  rivolte,  incominciava
    una frase e non la finiva, rideva di tutto).
    Dopo  il tè,  Sònja vide una cameriera che,  tutta agitata,  aspettava
    Natascia presso l'uscio.  La lasciò passare e,  origliando alla porta,
    venne a sapere che veniva consegnata un'altra lettera.
    E  a  un  tratto intuì che Natascia aveva un suo terribile piano,  per
    quella stessa sera. Bussò all'uscio, Natascia non la fece entrare.
    "Fuggirà con lui!",  pensava Sònja.  "E' capace di tutto!  Oggi il suo
    viso  aveva  un'espressione  particolarmente  triste e risoluta.  E ha
    pianto, nel salutare lo zio" ricordò Sònja. "Sì, è certo,  fuggirà con
    lui...  Ma  che  cosa devo fare?",  si chiedeva,  ricordando tutti gli
    indizi che stavano a dimostrare che Natascia aveva  in  mente  qualche
    terribile  progetto.  "E il conte non c'è!  Che devo fare?  Scrivere a
    Kuragin,  esigendo da  lui  una  spiegazione?  Ma  chi  lo  obbliga  a
    rispondermi?  Scrivere  a Pierre,  come ha pregato di fare il principe
    Andréj in caso di una disgrazia?  Ma forse  Natascia  ha  già  davvero
    ripreso  la  parola  data a Bolkonskij...  Ieri infatti ha mandato una
    lettera alla principessina Màrija... E lo zio non c'è!".
    Parlarne a Màrija Dmìtrevna,  che aveva  tanta  fiducia  in  Natascia,
    pareva a Sònja una cosa orribile.
    "Ma  così  o  in  qualsiasi altro modo...",  pensava Sònja,  ferma nel
    corridoio buio.  "Adesso o mai più è venuto il momento  di  dimostrare
    che ricordo i benefizi della loro famiglia e che amo Nicolas.  No, non
    dormirò, se sarà necessario, anche per tre notti di seguito, ma non me
    ne andrò da questo corridoio e,  sia pure usando la forza,  impedirò a
    Natascia di disonorare la sua famiglia!".


    CAPITOLO 16.

    Da  qualche  tempo  Anatolij si era stabilito in casa di Dòlochov.  Il
    piano del rapimento della Rostova,  organizzato  da  Dòlochov,  doveva
    essere  realizzato  proprio la sera in cui Sònja,  dopo aver origliato
    alla porta di Natascia,  aveva deciso di sorvegliarla.  Natascia aveva
    promesso  a Kuragin di venirgli incontro verso le dieci di sera per la
    scala di servizio.  Kuragin doveva farla salire su una  "tròjka",  già
    preparata a questo scopo,  e condurla a sessanta miglia da Mosca,  nel
    villaggio  di  Kàmenka,  dove  un  prete  spretato  li  aspettava  per
    celebrare il matrimonio.  A Kàmenka una carrozza avrebbe portato i due
    giovani  sulla  strada  di  Varsavia,  donde,  in  vetture  da  posta,
    avrebbero varcato il confine.
    Anatolij  era munito del passaporto,  del foglio di via,  di diecimila
    rubli che si era fatto dare dalla sorella e di altri  diecimila  avuti
    in prestito per mezzo di Dòlochov.
    I  due  testimoni,  Chvòstikov,  un  ex-scrivano di cancelleria di cui
    Dòlochov si serviva per il gioco,  e Makarin,  un ussaro  in  congedo,
    uomo  ingenuo  e  debole  che  nutriva  una devozione senza limiti per
    Kuragin, stavano seduti nella prima stanza e prendevano il tè.
    Nel vasto studio dalle pareti coperte  sino  al  soffitto  di  tappeti
    persiani,  di pelli d'orso e di fucili,  Dòlochov,  in "besmet" (34) e
    stivali,  stava seduto davanti allo scrittoio aperto,  sul quale erano
    sparsi  conti  e  pacchetti  di  denaro.   Anatolij,   con  la  giubba
    sbottonata,  andava e veniva attraverso lo studio dalla stanza in  cui
    si  trovavano i testimoni alla camera in fondo,  dove il suo cameriere
    francese, con l'aiuto di altri,  era occupato a riporre le ultime cose
    in un baule. Dòlochov contava il denaro e pigliava alcuni appunti.
    - Be',  -  disse  -  a Chvòstikov bisogna darne duemila.
    - E tu dàglieli  -  rispose Anatolij.
    -  Quanto a Makarka (così chiamavano Makarin)  -  quello si butterebbe
    nel fuoco per te,  anche senza guadagnarci nulla.  Sicché con questo i
    conti sono finiti  -  disse Dòlochov, mostrandogli gli appunti.  -  Va
    bene così?
    -  Certamente    -    approvò Anatolij che,  si capiva,  non ascoltava
    Dòlochov e stava guardando davanti a sé senza cessare di sorridere.
    Dòlochov chiuse la scrivania e si rivolse ad Anatolij con  un  sorriso
    beffardo.
    - Sai che ti dico? Lascia perdere tutto! Sei ancora in tempo.
    -  Imbecille!    -    gli  rispose  Anatolij.    -    Smettila di dire
    sciocchezze. Se tu sapessi... Eh, lo sa il diavolo che cosa è questo!
    - Davvero,  lascia perdere    -    ripeté  Dòlochov.    -    Ti  parlo
    seriamente.  Credi  che  sia  una  cosa  da  niente  quella  che  stai
    combinando?
    - Smettila una buona volta di irritarmi e va' al diavolo!   -    gridò
    Anatolij  con  una  smorfia.   -  Davvero non ho voglia di ascoltare i
    tuoi stupidi scherzi!  -  E uscì dalla stanza.
    Dòlochov lo guardò con un sorriso di compatimento sprezzante.
    - Aspetta!  -  gli gridò poi alle spalle.   -  Io non scherzo affatto,
    parlo seriamente, vieni qui!
    Anatolij  tornò  indietro  e,   cercando  di  concentrare  la  propria
    attenzione,  fissò l'amico,  pronto a sottomettersi,  suo malgrado,  a
    lui.
    -  Ascoltami,  te lo dico per l'ultima volta.  Perché dovrei scherzare
    con te? Mi sono forse rifiutato di aiutarti? Chi ha organizzato tutto?
    Chi ti ha trovato il prete,  chi ha procurato il  passaporto?  Chi  ha
    trovato il denaro? Io, tutto io.
    - Lo so,  e ti ringrazio. Credi forse che non ti sia riconoscente ?  -
    Anatolij sospirò e abbracciò Dòlochov.
    - Ti ho aiutato,  ma  devo  dirti  tutta  la  verità:  la  faccenda  è
    pericolosa  e,  se  ci  si  pensa bene,  anche stupida.  Tu rapirai la
    ragazza, d'accordo.  Ma pensi che tutto finisca lì?  Si verrà a sapere
    che sei sposato e dovrai comparire davanti a un tribunale...
    - Ma va'!  Sciocchezze... sciocchezze!  -  esclamò Anatolij facendo di
    nuovo una smorfia.   -  Ti ho già spiegato  tutto,  no?-  E  con  quel
    particolare  entusiasmo che è proprio degli uomini ottusi nel ripetere
    le conclusioni alle quali li ha portati la loro intelligenza, Anatolij
    ripeté ciò che almeno cento volte aveva già detto a Dòlochov.   -   Te
    l'ho  già  spiegato  e  te  lo  ripeto:  se questo matrimonio non sarà
    valido,  -  disse piegando un dito  -  non sarò io a risponderne;  se,
    invece, sarà valido, fa lo stesso. All'estero nessuno saprà la verità.
    Non è così? E ora basta: non dirmi altro, non dirmi altro!
    - Lascia perdere, ti ripeto. Non fai che cacciarti in un ginepraio...
    -  Va'  al  diavolo    -  esclamò Anatolij e,  cacciandosi le mani nei
    capelli, uscì di corsa dalla stanza, per rientrarvi però, subito dopo.
    Si accoccolò su una poltrona,  proprio davanti a Dòlochov.- Lo  sa  il
    diavolo quello che mi accade, eh? Senti come mi batte il cuore!  -  E,
    presa  la  mano di Dòlochov,  se l'appoggiò sul cuore.   -  Ah,  "quel
    pied, mon cher, quel regard! Une déesse!" [35.  Ah,  che piedino,  mio
    caro, che sguardo! Una dea!].
    Dòlochov  lo  guardava  con  il suo sorriso freddo e con i begli occhi
    sfrontati e scintillanti; si capiva che voleva ancora burlarsi di lui.
    - E quando i denari saranno finiti, che farai?
    - Che farò?   -    ripeté  Anatolij,  con  un'espressione  di  sincera
    perplessità di fronte al pensiero del futuro.  -  Che farò? Questo non
    lo so... Ma a che serve dire sciocchezze?  -  E, guardando l'orologio,
    aggiunse:  -  E' ora.
    Si alzò e, passato nell'altra stanza, gridò ai domestici:
    - Non siete ancora pronti? Che fate lì?
    Dòlochov  intanto  ripose  il  denaro  e  ordinò  al  domestico di far
    preparare da mangiare e da bere per il viaggio: poi passò nella stanza
    dove si trovavano Chvòstikov e Makarin.
    Anatolij, sdraiato sul divano dello studio,  con il capo appoggiato su
    una  mano  sorrideva  pensoso  e  mormorava  tra sé e sé qualche dolce
    parola.
    - Vieni a mangiare qualche cosa...  Su,  vieni a bere!   -  gli  gridò
    Dòlochov dall'altra stanza.
    - Non ne ho voglia!  -  rispose Anatolij, continuando a sorridere.
    - Vieni! E' arrivato Balaga.
    Anatolij  si  alzò  ed  entrò  nella  sala  da  pranzo.  Balaga era un
    cocchiere da "tròjka",  molto noto,  che già  da  sei  anni  conosceva
    Dòlochov  e  Anatolij.  Spesse volte,  quando Anatolij era di stanza a
    Tver,  Balaga era andato a prenderlo alla  sera,  l'aveva  condotto  a
    Mosca sul far del giorno e riportato a Tver la notte seguente.  Più di
    una volta aveva portato in salvo Dòlochov da chi lo inseguiva,  più di
    una  volta  aveva  fatto  scorrazzare  i  due  amici per la città,  in
    compagnia di zingari e di damigelle,  come Balaga le definiva.  Più di
    una volta, al loro servizio, aveva travolto persone e vetturini per le
    vie  di  Mosca  e sempre i "suoi signori",  come egli li chiamava,  lo
    avevano tirato fuori  dai  pasticci.  Per  loro  aveva  fatto  crepare
    parecchi  cavalli  e  più  di  una  volta  era  stato percosso e fatto
    ubriacare di "champagne" o di Madera, vino di cui andava pazzo. Sapeva
    sul conto dei due amici cose  tali  che  avrebbero  fatto  spedire  in
    Siberia chiunque altro.  Spesso essi invitavano Balaga alle loro orge,
    lo facevano bere e ballare con gli zingari e parecchio denaro loro era
    passato per le sue mani.  Per servirli,  Balaga rischiava  la  propria
    vita venti volte all'anno e,  lavorando per loro,  erano più i cavalli
    che aveva sfiancato che i soldi  presi.  Ma  era  affezionato  ai  due
    amici,  gli  piacevano  le  pazze  corse a diciotto miglia l'ora;  gli
    piaceva travolgere vetture di piazza e pedoni volando  come  un  pazzo
    per  le  vie  di  Mosca.  E gli piaceva udire alle sue spalle il grido
    selvaggio  di  voci  ubriache:  "Forza!  Forza!",   quando  ormai  era
    impossibile  accelerare  la  corsa;  gli piaceva rifilare una frustata
    sulle spalle di un contadino che,  già più  morto  che  vivo,  si  era
    scansato per lasciarlo passare. "Veri signori!", pensava.
    Anatolij  e  Dòlochov  volevano  anch'essi  bene  a  Balaga per la sua
    bravura nell'esercitare il mestiere di cocchiere  e  perché  amava  le
    stesse  cose  che piacevano a loro.  Con gli altri Balaga contrattava,
    pretendeva venticinque rubli per due ore di corsa, con gli altri assai
    di rado guidava lui stesso ma mandava i  suoi  garzoni.  Con  i  "suoi
    signori" come egli li chiamava,  andava invece di persona e non voleva
    mai alcuna ricompensa per il  suo  lavoro.  Dalla  servitù,  tuttavia,
    veniva  sempre  a  sapere quando i due erano provvisti di denaro e una
    volta ogni due o tre mesi  si  presentava  di  mattina,  perfettamente
    sobrio e,  inchinandosi profondamente,  pregava che lo togliessero dai
    guai. E i signori lo invitavano sempre a sedersi.
    - Voi mi dovete  aiutare,  Fëdor  Ivànovic',  o  voi,  eccellenza    -
    diceva.   -  Sono rimasto senza cavalli;  prestatemi quello che potete
    perché possa andare alla fiera...
    E Anatolij e Dòlochov,  quando  avevano  soldi,  gli  davano  mille  o
    duemila rubli.
    Balaga  era  un  contadino  di ventisette anni dal viso colorito e dal
    grosso collo sempre rosso; robusto,  tarchiato,  aveva il naso camuso,
    gli occhi piccoli e lustri e una barbetta a punta. Portava un pastrano
    blu  di  panno  molto  fine,  foderato di seta,  che infilava sopra il
    pellicciotto.
    Si fece il segno della croce nell'angolo delle icone e si  avvicinò  a
    Dòlochov, tendendogli una mano piccola e nera.
    -  Fëdor Ivànovic'!  -  disse, inchinandosi.
    - Salute, fratello, ecco qui anche lui.
    - Ossequi,  eccellenza  -  proferì,  avvicinandosi e tendendo anche ad
    Anatolij la mano.
    - Voglio sapere una cosa,  Balaga   -    disse  Anatolij  dandogli  un
    colpetto  sulla  spalla:    -  mi vuoi bene sì o no?  Ho bisogno di un
    servizio. Con che cavalli sei venuto?
    - Con quelli che il messaggero  mi  ha  ordinato:  con  i  vostri    -
    rispose Balaga.
    - Be', ascoltami, Balaga: a costo di farli crepare tutti e tre, in tre
    ore dobbiamo arrivare; d'accordo?
    - E quando li avrò fatti crepare,  come potremo arrivarci?  -  domandò
    Balaga, ammiccando.
    - Non scherzare,  sai,  se non vuoi che ti rompa il muso!   -    gridò
    Anatolij, stralunando gli occhi.
    - Ma chi vuole scherzare?   -  riprese il cocchiere dopo una risatina.
    -  C'è forse qualcosa che non farei per i miei signori?  Correremo con
    tutta la forza che ci potranno dare i cavalli.
    - Ah!  -  disse Anatolij.  -  Siediti!
    - E siediti, dunque!  -  ripeté Dòlochov.
    - Posso restare in piedi, Fëdor Ivànovic'.
    -  Su,  su,  non  fare  tante  storie  e  bevi!    -  ordinò Anatolij,
    mettendogli  davanti  un  bel  bicchiere  di  Madera.  Gli  occhi  del
    cocchiere,  alla vista del vino,  luccicarono. Dopo aver rifiutato per
    convenienza,  bevette e si asciugò la bocca con un fazzoletto di  seta
    rossa che aveva nel fondo del berretto.
    - Allora, eccellenza, quando si deve partire?
    - Ma... ecco...  -  (Anatolij guardò l'orologio).  -  Direi di partire
    subito. Bada, eh, Balaga! Farai in tempo?
    -  Dipende da come avverrà la partenza: se sarà fortunata,  perché non
    dovrei fare in tempo?   -  rispose Balaga.   -    Una  volta,  non  vi
    ricordate,  eccellenza?  siamo venuti a prendervi sino a Tver in sette
    ore.
    - Sai,  una volta sono venuto da Tver per Natale  -    disse  Anatolij
    sorridendo  al  ricordo,  rivolgendosi a Makarin che guardava commosso
    Kuragin a occhi spalancati.  -  Ci credi,  Makarka,  che ci mancava il
    respiro tanta era la velocità con cui correvamo?
    -  E che cavalli erano quelli!   -  proseguì Balaga.   -  Avevo allora
    attaccati due puledri come bilancini al sauro  -    disse,  rivolto  a
    Dòlochov.    -   Lo crederesti,  Fëdor Ivànovic'?  Quelle bestie hanno
    volato per sessanta miglia;  non riuscivo più a tenere le  redini,  le
    mani  mi  si  erano  intorpidite  dal  gelo.  A un certo momento le ho
    buttate. "Tienile tu, eccellenza",  dissi,  e caddi nella slitta.  Non
    soltanto non era necessario spronarli,  quegli animali, ma non era più
    possibile frenarli... In tre ore ci portarono,  quei satanassi!  Crepò
    soltanto quello di sinistra.


    CAPITOLO 17.

    Anatolij uscì dalla stanza e dopo qualche minuto tornò con indosso una
    pelliccia  nera  stretta  ai  fianchi  da  una  cintura d'argento e un
    berretto di zibellino messo sulle ventitré che si  addiceva  assai  al
    suo  bel  viso.   Si  guardò  nello  specchio  e  poi,   nello  stesso
    atteggiamento che aveva assunto davanti allo specchio,  si presentò  a
    Dòlochov e prese un bicchiere di vino.
    - Ebbene,  Fédja,  ti saluto! Grazie di tutto, e addio!  -  gli disse.
    -  Addio anche a voi,  compagni e amici  -  rifletté  un  momento    -
    della mia giovinezza...  Addio!   -  ripeté,  rivolgendosi a Makarin e
    agli altri.
    Benché tutti partissero con lui, Anatolij voleva evidentemente rendere
    quell'addio commovente e solenne.  Parlava adagio  con  voce  alta  e,
    protendendo il petto, dondolava una gamba.
    -  Ognuno  di  voi  prenda  un bicchiere e anche tu,  Balaga.  Ebbene,
    compagni,  amici della mia giovinezza,  ci  siamo  divertiti,  abbiamo
    vissuto,  ci  siamo  dati  alla  pazza  gioia,  non è vero?  Quando ci
    rivedremo?  Io vado all'estero.  Addio,  ragazzi!  Alla vostra salute.
    Urrà!  -  esclamò, vuotando il bicchiere che poi scagliò a terra.
    -  Salute!    -    rispose  Balaga e anch'egli vuotò il bicchiere e si
    asciugò la bocca con il  fazzoletto.  Makarin,  con  le  lacrime  agli
    occhi, abbracciò Anatolij.
    - Ah, principe! Come mi rattrista dovermi separare da te!  -  esclamò.
    - Partiamo, partiamo!  -  gridò Anatolij.
    Balaga fece per uscire dalla stanza.
    - No,  aspetta!   -  lo trattenne Anatolij.   -  Chiudete la porta: ci
    dobbiamo mettere tutti a sedere...  così (36)...   -  Gli usci  furono
    chiusi, e tutti si sedettero.
    - E ora, ragazzi, marsch!  -  esclamò Anatolij, alzandosi.
    Il domestico Joseph gli porse la borsa e la sciabola, e tutti uscirono
    nell'anticamera.
    - E la pelliccia dov'è?   -  domandò Dòlochov.  -  Eh, Ignatka! Va' da
    Matrëna Matvéevna e fatti dare la pelliccia, il mantello di zibellino.
    Ho sentito dire come si rapiscono le donne  -  continuò strizzando  un
    occhio.    -    La ragazza uscirà più morta che viva,  vestita come in
    casa;   se  ti  tratterrai  appena  un  minuto,   saranno  lacrime   e
    invocazioni: papà di qui, mamma di là... Sentirà subito un gran freddo
    e vorrà tornare indietro!  Tu, invece, avvolgila immediatamente in una
    calda pelliccia e portala di corsa nella slitta.
    Il domestico recò un mantello da donna foderato di pelli di volpe.
    - Imbecille!  Ti  ho  detto  di  portare  quello  di  zibellino.  Ehi,
    Matrëska,  quello  di zibellino!   -  gridò così forte che la sua voce
    risonò in tutte le stanze.
    Una bella zingara, pallida e magra,  con gli occhi neri e splendenti e
    i  capelli  ricciuti  dai  riflessi  turchini,  avvolta in uno scialle
    rosso, accorse portando sulle braccia la pelliccia di zibellino.
    - Be', non mi dispiace, prendila!  -  disse,  evidentemente intimidita
    davanti al padrone e guardando con rimpianto la pelliccia.
    Dòlochov,  senza risponderle,  prese la pelliccia,  gliela gettò sulle
    spalle e gliela avvolse attorno alla persona.
    - Ecco, si fa così, e poi così  -  spiegò Dòlochov, sollevando attorno
    alla testa della donna il bavero e  lasciando  scoperta  soltanto  una
    parte del viso.   -  Poi così, vedi?  -  e spinse la testa di Anatolij
    verso l'apertura del bavero dalla quale appariva il sorriso radioso di
    Matrëscia.
    - Suvvia, addio,  Matrëscia!   -  disse Anatolij,  baciandola.   -  E'
    finita la baldoria,  qui!  Salutami Stëpka... Addio! Addio, Matrëscia,
    augurami buona fortuna!
    - Dio vi conceda, principe, ogni felicità  -  rispose Matrëscia con il
    suo accento di zingara.
    Due "tròjke" erano ferme davanti alla  scalinata,  trattenute  da  due
    garzoni.  Balaga  si sedette nella prima e alzando i gomiti sistemò le
    redini,  senza affrettarsi.  Anatolij e Dòlochov presero  posto  nella
    stessa  sua  slitta,  Makarin,  Chvòstikov  e  il  cameriere  salirono
    sull'altra.
    - Siamo pronti?   -  domandò  Balaga.    -    Via!    -    gridò  poi,
    avvolgendosi  le  redini  attorno alla manica.  E la "tròjka" partì al
    galoppo verso il viale Nikitzikij.
    - Forza! Ohè, ohè!  -  risonavano nel silenzio le voci di Balaga e del
    garzone che gli sedeva accanto a cassetta.  Sulla piazza dell'Arbàt la
    "tròjka"  urtò  una carrozza;  si udì uno schianto,  un grido...  e la
    "tròjka" continuò la sua corsa veloce.
    Dopo essere andato su e giù per via Podnovìnskaja,  Balaga cominciò  a
    moderare l'andatura dei cavalli e poi,  tornato indietro,  li fermò al
    crocicchio della Stàraja Konjùscennaja.
    Il garzone balzò giù per tenere i  cavalli.  Anatolij  e  Dòlochov  si
    avviarono  lungo  il  marciapiede.  Mentre si avvicinavano al portone,
    Dòlochov fece un fischio.  Gli rispose un altro fischio e subito  dopo
    arrivò di corsa una cameriera.
    - Entrate nel cortile... vi potrebbero vedere. Verrà subito  -  disse.
    Dòlochov  rimase  presso  il portone.  Anatolij seguì la cameriera nel
    cortile, svoltò l'angolo e corse su per la scala.
    Gavrila, il gigantesco lacché di Màrija Dmìtrevna, si fece incontro ad
    Anatolij.
    - Favorite dalla signora  -  gli disse con  profonda  voce  di  basso,
    sbarrandogli il passo verso la porta.
    - Da quale signora? E tu chi sei?  -  domandò Anatolij ansimando.
    - Favorite: ho l'onore di farvi passare.
    - Kuragin! Torna indietro!  -  gridava Dòlochov.  -  Tradimento! Torna
    indietro !
    Presso il portone dove si era fermato,  Dòlochov stava lottando con il
    portiere che cercava di chiudere il portone alle spalle  di  Anatolij.
    Radunando  tutte  le  sue  forze,  Dòlochov  riuscì  a  respingerlo e,
    afferrato per un braccio Anatolij che usciva  di  corsa,  lo  trascinò
    fuori dal portone e insieme con lui si precipitò verso la "tròjka".


    CAPITOLO 18.

    Màrija  Dmìtrevna,  sorpresa  Sònja in lacrime nel corridoio,  l'aveva
    costretta a rivelare tutto.  Dopo aver letto il biglietto di Natascia,
    era entrata nella camera della fanciulla.
    - Svergognata!  Sfacciata!   -  le aveva detto.  -  Non voglio sentire
    nulla!  -  Respinta Natascia che la guardava con occhi stupefatti,  ma
    completamente asciutti,  l'aveva chiusa a chiave nella stanza e,  dopo
    aver ordinato al portiere di lasciar entrare nel  cortile  le  persone
    che sarebbero venute quella sera ma di non lasciarle più uscire,  e al
    domestico di far salire quelle persone da lei,  si sedette in salotto,
    in attesa dei rapitori.
    Quando Gavrila annunziò a Màrija Dmìtrevna che le persone attese erano
    fuggite,  essa, con le sopracciglia corrugate, si alzò e, intrecciando
    le mani dietro la schiena,  per un pezzo  camminò  su  e  giù  per  la
    stanza,  pensando  al da farsi.  A mezzanotte,  tastando la chiave che
    aveva in tasca,  entrò nella camera di  Natascia.  Sònja,  seduta  nel
    corridoio, singhiozzava.
    -  Màrija  Dmìtrevna,  lasciatemi  andare  da  lui,  per  amor di Dio!
    supplicò Natascia.  Màrija Dmìtrevna non le rispose,  aprì l'uscio  ed
    entrò.   "Che  turpitudine,   che  vigliaccheria!  Nella  mia  casa...
    ragazzaccia svergognata!  Mi fa tanta pena suo padre!" pensava  Màrija
    Dmìtrevna, sforzandosi di contenere il suo sdegno. "Per quanto la cosa
    sia difficile, ordinerò a tutti di tacere e di nascondere ogni cosa al
    conte".  Ed entrò a passo deciso. Natascia era distesa sul divano, con
    la testa tra le mani,  e immobile.  Era rimasta nella stessa posizione
    in cui Màrija Dmìtrevna l'aveva lasciata.
    - Brava,  brava davvero!   -  disse Màrija Dmìtrevna.   -  In casa mia
    dare appuntamenti agli amanti !  Inutile  fingere.  E  ascolta  quando
    parlo con te  -  disse,  toccandole un braccio.   -  Ti sei coperta di
    vergogna come l'ultima delle sgualdrine.  So ben io quale  lezione  ti
    darei, ma mi fa troppa pena tuo padre... Gli nasconderò ogni cosa...
    Natascia non mutò posizione, ma tutto il suo corpo cominciava a essere
    scosso  da  singhiozzi sordi e convulsi,  che le mozzavano il respiro.
    Màrija Dmìtrevna guardò Sònja  e  si  sedette  sul  divano  accanto  a
    Natascia.
    -  E'  stata  una  fortuna  per lui essere riuscito a scappare,  ma lo
    ritroverò  -  rispose con la sua voce rude.   -  Senti o no quello che
    dico?    -  Passò la larga mano sotto il viso di Natascia,  voltandolo
    verso di sé.  Màrija Dmìtrevna e Sònja rimasero stupite alla vista  di
    quel volto: gli occhi asciutti scintillavano, le labbra erano serrate,
    le guance incavate.
    - Lasciate...mi ...  stare ...  cosa mi ... io morirò!  -  balbettò la
    fanciulla,  liberandosi con uno sforzo  iroso  dalle  mani  di  Màrija
    Dmìtrevna e riprendendo la posizione di prima.
    - Natàlja  -  esclamò Màrija Dmìtrevna.   -   Io desidero il tuo bene.
    Tu resta pure così, non ti tocco... ma mi devi ascoltare...  Non starò
    a  dirti sino a che punto tu sia colpevole,  giacché lo devi sapere da
    te.  Ti ricorderò soltanto che tuo padre arriverà domani...  Che  cosa
    devo dirgli, eh?
    Di nuovo il corpo di Natascia fu scosso da violenti singhiozzi.
    -  Tuo padre,  tuo fratello e anche il tuo fidanzato verranno a sapere
    tutto!
    - Non ho più fidanzato:  ho  ripreso  la  mia  parola!    -    rispose
    Natascia.
    - Non importa  -  continuò Màrija Dmìtrevna.   -  Lo verranno a sapere
    ugualmente. E credi che resteranno indifferenti?  Ma se tuo padre,  io
    lo conosco, sfiderà a duello quel giovane, ti pare una bella cosa, eh?
    - Lasciatemi stare!  Perché avete impedito tutto?  Perché? Perché? Chi
    ve l'ha chiesto?   -  gridava  Natascia,  sollevandosi  sul  divano  e
    guardando Màrija Dmìtrevna con occhi sfavillanti di collera.
    - Ma che cosa volevi fare?  -  riprese Màrija Dmìtrevna accalorandosi.
    -  Ti tenevamo forse prigioniera?  Chi gli impediva di venire in casa?
    Perché voleva rapirti come una zingara? E quand'anche fosse riuscito a
    rapirti, credi che non l'avrebbero trovato?  Tuo padre,  tuo fratello,
    il tuo fidanzato? Quell'uomo è un furfante, un vile: ecco che cos'è!
    - Vale più di tutti voi  -  esclamò Natascia, sollevandosi.  -  Se voi
    non vi foste messa in mezzo...  Ah,  mio Dio!  Perché?  Perché? Sònja,
    perché?  Andate via!   -  E singhiozzava con la  disperazione  di  chi
    piange  per  un dolore di cui si sente colpevole.  Màrija Dmìtrevna si
    rimise a parlare, ma Natascia esclamò:
    - Andate via, andate via!  Voi tutti mi odiate...  mi disprezzate!-  E
    si buttò di nuovo sul divano.
    Màrija  Dmìtrevna  cercò  ancora  per  un  poco  di  calmare Natascia,
    facendole capire che bisognava nascondere  ogni  cosa  al  conte,  che
    nessuno  avrebbe  dovuto  sapere  nulla  purché lei stessa,  Natascia,
    volesse dimenticare tutto e non  lasciasse  mai  trapelare  dinanzi  a
    chicchessia nulla di quanto era accaduto. Natascia non rispondeva, non
    singhiozzava  più,  ma  era scossa come da brividi di febbre e tremava
    tutta. Màrija Dmìtrevna le mise un guanciale sotto la testa,  la coprì
    con  due  coperte  e  le  portò un decotto di tiglio;  ma la fanciulla
    continuava a tacere.
    - Be',  lasciamola riposare  -  disse Màrija Dmìtrevna,  uscendo dalla
    stanza  e  credendo che Natascia fosse assopita.  Ma essa non dormiva;
    con gli occhi spalancati e immobili nel  viso  pallidissimo,  guardava
    diritto davanti a sé. Per tutta la notte non chiuse occhio, non pianse
    e non rivolse la parola a Sònja che parecchie volte si era alzata e le
    si era avvicinata.
    Il  giorno  successivo,  all'ora di colazione,  il conte Iljà Andreic'
    tornò, come aveva promesso,  dal suo possedimento vicino a Mosca.  Era
    molto allegro;  le trattative con il compratore erano state concluse e
    nulla più lo tratteneva  in  città,  lontano  dalla  contessa  di  cui
    sentiva nostalgia.  Màrija Dmìtrevna gli andò incontro e gli disse che
    il giorno prima Natascia si era sentita poco bene, che si era chiamato
    il medico, ma che ora stava assai meglio.  Quella mattina Natascia non
    uscì  dalla  camera.  Con  le  labbra  strette,  con gli occhi aridi e
    immobili,  stava seduta presso la finestra,  fissava ansiosa la  gente
    che  passava  per  la  strada  e  si  voltava in fretta a guardare chi
    entrava nella stanza.  Evidentemente ella aspettava ancora notizie  da
    lui, aspettava che egli venisse di persona o le scrivesse.
    Quando entrò il conte,  si voltò inquieta al rumore dei passi maschili
    di lui, e il suo viso riprese l'espressione fredda e cattiva di prima.
    Non si alzò nemmeno per andare incontro al padre.
    - Che hai, angelo mio? Sei malata?  -  domandò il conte.
    Natascia non rispose subito.
    - Sì,  sono malata  -  rispose infine.  Alle domande ansiose del conte
    che  le chiedeva come mai fosse così abbattuta e se non fosse accaduto
    qualcosa al fidanzato,  ella rispose che non era successo nulla  e  lo
    pregò  di  non  preoccuparsi.  Màrija  Dmìtrevna  confermò al conte le
    parole di Natascia.  Il conte,  sia dal turbamento  e  dalla  supposta
    malattia della figlia,  sia dalle facce sconvolte di Sònja e di Màrija
    Dmìtrevna intuì che durante la sua assenza era accaduto  senza  dubbio
    qualche  cosa;  ma  gli  era  tanto  penoso  pensare che una qualsiasi
    eventualità spiacevole avesse turbato la sua figliuola prediletta, gli
    stava tanto  a  cuore  la  propria  serena  tranquillità  che  preferì
    astenersi dall'insistere nelle domande e, cercando di convincersi che,
    in realtà,  non era accaduto nulla di particolare,  si doleva soltanto
    che l'indisposizione di Natascia gli facesse rimandare la partenza per
    la campagna.


    CAPITOLO 19.

    Dal giorno dell'arrivo di sua moglie a Mosca,  Pierre si  preparava  a
    partire per un luogo qualsiasi, pur di non doversi trovare con lei.
    Poco dopo l'arrivo dei Rostòv, l'impressione che Natascia produceva su
    di  lui lo costrinse ad affrettare la realizzazione dei suoi progetti.
    Si recò a Tven dalla vedova di Jussif Alekséevic',  la quale da  molto
    tempo gli aveva promesso di consegnargli le carte del defunto.
    Quando ritornò a Mosca vi trovò una lettera di Màrija Dmìtrevna che lo
    invitava a casa sua per una faccenda molto importante,  che riguardava
    Andréj Bolkonskij e la sua fidanzata.  Pierre  evitava  Natascia.  Gli
    pareva  di  nutrire  per  lei un sentimento più forte di quello che un
    uomo ammogliato deve avere per la fidanzata di un amico.  E uno strano
    destino si ostinava a fargliela incontrare.
    "Che  cosa  sarà  accaduto?  E come posso io entrare nella faccenda?",
    pensava Pierre, vestendosi per recarsi da Màrija Dmìtrevna. "Se almeno
    tornasse presto il principe Andréj e la sposasse!",  si diceva durante
    il tragitto verso casa Achrosimov.
    Sul viale di Tver si sentì chiamare.
    - Pierre! Sei arrivato da molto tempo?  -  gli gridò una voce nota.
    Pierre alzò la testa. In una slitta tirata da due trottatori grigi che
    con  gli  zoccoli  sollevavano la neve che sprizzava sino a coprire la
    parte anteriore della slitta, balenò la figura di Anatolij,  che aveva
    accanto  il  suo inseparabile compagno Makarin.  Anatolij stava seduto
    col busto eretto, nel classico atteggiamento degli eleganti ufficiali,
    con la testa leggermente inclinata  e  la  parte  inferiore  del  viso
    coperta  dal colletto di martora del cappotto.  Era fresco e colorito;
    il cappello con il pennacchio bianco messo sulle ventitré,  scopriva i
    capelli ricciuti, impomatati e cosparsi di piccoli fiocchi di neve.
    "Ecco un uomo veramente saggio",  pensò Pierre.  "Non vede nulla al di
    là del piacere presente e nulla riesce a turbarlo. Per questo è sempre
    allegro, soddisfatto e tranquillo.  Che cosa non darei per essere come
    lui!", concluse con invidia.
    Nell'anticamera  di casa Achrosimov,  un servitore,  aiutando Pierre a
    togliersi la pelliccia,  gli disse che Màrija Dmìtrevna lo pregava  di
    favorire nella sua camera da letto.
    Aprendo  l'uscio  della sala,  Pierre scorse Natascia seduta presso la
    finestra e notò sul viso magro e pallidissimo  di  lei  un'espressione
    cattiva.  Ella  si  volse  a  guardarlo,  aggrottò  le sopracciglia e,
    dignitosa e fredda, uscì dalla stanza.
    - Che è successo?  -  domandò Pierre,  entrando nella camera di Màrija
    Dmìtrevna.
    - Belle cose!   -  rispose Màrija Dmìtrevna.   -  Da cinquantotto anni
    sono al mondo, ma non ho mai veduto una vergogna simile.   E,  fattasi
    dare  da  Pierre  la  parola  d'onore di serbare il segreto su ciò che
    avrebbe saputo,  Màrija Dmìtrevna  lo  informò  che  Natascia  si  era
    svincolata dalla promessa che la legava al principe Andréj senza che i
    genitori  lo  sapessero  e che la causa di tale decisione era Anatolij
    Kuragin,  con il quale la moglie di Pierre l'aveva fatta incontrare  e
    con  il  quale la fanciulla aveva tentato di fuggire durante l'assenza
    del padre, per sposarlo segretamente.
    Pierre,  con le spalle alzate,  ascoltava  Màrija  Dmìtrevna  a  bocca
    aperta,  incapace  di credere alle proprie orecchie.  La fidanzata del
    principe Andréj,  da  lui  amata  con  tanta  passione,  quella  dolce
    Natascia   Rostova   di   un  tempo,   aveva  preferito  a  Bolkonskij
    quell'imbecille di Anatolij,  già ammogliato (Pierre era  al  corrente
    del  segreto  del matrimonio del cognato) e se ne era innamorata a tal
    punto da acconsentire a fuggire con lui?  Queste erano cose che Pierre
    non riusciva a capire e neppure a immaginare.
    La dolce, affascinante immagine di Natascia, che egli conosceva sin da
    bambina, non poteva conciliarsi, nel suo animo, con l'inatteso aspetto
    della  sua  stupida  crudeltà.  Si ricordò di sua moglie.  "Sono tutte
    uguali!", si disse,  pensando che non a lui solo era toccata la triste
    sorte  di  essere  legato  a una donna perversa.  Tuttavia provava una
    pietà,  dolorosa sino  alle  lacrime,  per  il  principe  Andréj,  per
    l'orgoglio ferito di lui e,  quanto più compiangeva l'amico, con tanto
    maggiore disprezzo e disgusto pensava a quella Natascia che poco prima
    gli era passata davanti così fredda e  dignitosa.  Egli  ignorava  che
    l'anima  di  Natascia  era  colma  di  disperazione,  di vergogna,  di
    umiliazione e che non le si poteva fare colpa se,  senza  volerlo,  il
    suo volto aveva quell'espressione dignitosa e severa.
    - Sposarsi?   -  esclamò Pierre alle parole di Màrija Dmìtrevna.- Egli
    non poteva sposarsi: è già ammogliato.
    - Di bene in meglio!   -  disse  Màrija  Dmìtrevna.    -    Che  bravo
    ragazzo! Bella razza di farabutto! E lei lo aspetta, lo aspetta da due
    giorni. Bisognerà dirle tutto: per lo meno, smetterà di aspettare.
    Messa al corrente da Pierre dei particolari del matrimonio di Kuragin,
    e dopo aver sfogato la propria collera con ingiurie e minacce,  Màrija
    Dmìtrevna gli spiegò perché lo avesse mandato a chiamare.  Temendo che
    il  conte  e  Bolkonskij,  il  quale  poteva  arrivare  da  un momento
    all'altro,  venissero a sapere la cosa che essa intendeva  tener  loro
    nascosta  e  potessero  sfidare  a  duello Kuragin,  pregava Pierre di
    intimare  -  a suo nome  -   al  cognato  di  lasciare  immediatamente
    Mosca e di non comparirvi mai più.  Pierre le promise di soddisfare il
    suo desiderio, comprendendo soltanto ora il pericolo che minacciava il
    vecchio conte, Nikolàj e il principe Andréj. Dopo avergli espresso con
    chiarezza le sue ingiunzioni,  Màrija Dmìtrevna gli permise di passare
    in salotto.   -  Bada,  eh, che il conte non sa nulla! Fa' conto anche
    tu di ignorare ogni cosa  -  aggiunse.  -  Intanto io vado a dirle che
    è inutile aspettare!  Se vuoi resta qui a pranzo    -    gridò  Màrija
    Dmìtrevna alle spalle di Pierre.
    Pierre incontrò il vecchio conte che trovò turbato e sconvolto. Quella
    mattina  Natascia  gli  aveva  detto che si era sciolta dalla promessa
    fatta a Bolkonskij.
    - Che guaio, che guaio,  "mon cher",   -  disse a Pierre  -  che guaio
    aver da fare con queste ragazze,  quando la madre non c'è;  davvero mi
    pento di essere venuto qui.  Con voi  sarò  sincero.  L'avete  saputo?
    Natascia  ha  reso  la  parola  al  fidanzato  senza chiedere niente a
    nessuno.  Diciamo pure che io non mi sono  mai  tanto  rallegrato  per
    questo matrimonio. Il principe Andréj, d'accordo, è un ottimo giovane,
    ma che volete?  Sposandosi contro la volontà del padre,  non sarebbero
    stati felici, e Natascia non resterà certo senza pretendenti. Tuttavia
    era una cosa che durava ormai da tempo,  ma si può compiere  un  passo
    simile  senza  parlarne  al padre o alla madre?  Ora è ammalata,  e sa
    Iddio che cosa ha...  Brutto affare,  conte,  le ragazze lontane dalla
    madre!-   Pierre,  vedendo che il conte era molto sconvolto,  cercò di
    parlar  d'altro,   ma  Iljà  Andreic'  ritornava  di  nuovo  alle  sue
    preoccupazioni.
    Sònja, tutta agitata, entrò nel salotto.
    -  Natascia non sta affatto bene  -  disse a Pierre.   -  E' nella sua
    camera e desidera vedervi. Anche Màrija Dmìtrevna,  che è con lei,  vi
    prega di venire.
    - Già,  voi siete grande amico di Bolkonskij e certamente vorrà fargli
    sapere qualcosa per mezzo vostro  -  disse il conte.  -  Ah,  mio Dio,
    mio  Dio!  Andava tutto così bene...   -  E,  mettendosi le mani tra i
    radi capelli grigi, uscì dalla stanza.
    Màrija  Dmìtrevna  aveva  informato  Natascia  che  Anatolij  era  già
    sposato.  La  fanciulla  non  ci  voleva  credere  ed  esigeva di udir
    confermare la cosa da  Pierre.  Sònja  ne  informò  Pierre  mentre  lo
    accompagnava lungo il corridoio, verso la camera di Natascia.
    Natascia,  pallida  e severa,  sedeva accanto a Màrija Dmìtrevna e non
    appena  scorse  Pierre  lo  accolse  con  uno   sguardo   febbrile   e
    interrogativo. Non gli sorrise, non gli fece un cenno di saluto con il
    capo;  si limitò a guardarlo fissamente,  ostinatamente,  e con quello
    sguardo pareva domandargli una sola cosa: se fosse un  amico  o,  come
    tutti gli altri,  un nemico per Anatolij.  Pierre, in sé e per sé, non
    esisteva per lei; era evidente.
    - Egli sa tutto   -    disse  Màrija  Dmìtrevna,  indicando  Pierre  e
    volgendosi  a  Natascia.    -    E potrà confermarti se ti ho detto la
    verità.
    Come una bestia ferita guarda i cani e i cacciatori che la inseguono e
    si avvicinano, Natascia guardava ora Pierre, ora Màrija Dmìtrevna.
    - Natàlja Ilìnisna,   -   cominciò  Pierre,  abbassando  gli  occhi  e
    provando  un  sentimento  di  pietà per ciò che doveva fare  -  che la
    cosa sia vera o falsa deve esservi indifferente, perché...
    - Non è vero, dunque, che è già ammogliato?
    - Sì, è vero.
    - E' ammogliato da molto tempo? Parola d'onore?  -  domandò lei.
    Pierre le diede la sua parola d'onore.
    - E' ancora qui?  -  volle sapere la fanciulla.
    - Sì, l'ho veduto poco fa.
    Natascia, evidentemente non più in grado di parlare, fece cenno con la
    mano che la lasciassero sola.


    CAPITOLO 20.

    Pierre non rimase a pranzo e,  appena uscito dalla camera di Natascia,
    se ne andò. Girò per la città in cerca di Anatolij Kuragin. Pensando a
    lui,  tutto  il  sangue gli affluiva al cuore e sentiva di respirare a
    fatica.  Sulla collina,  presso gli zingari,  da Comoneno,  non c'era.
    Pierre andò allora al circolo,  dove tutto procedeva come sempre.  Gli
    ospiti,  venuti per pranzare,  stavano  seduti  a  gruppi,  salutavano
    Pierre e parlavano delle novità cittadine.  Il cameriere,  dopo averlo
    salutato, sapendo quali erano i suoi conoscenti e le sue abitudini, lo
    informò che il suo posto era come sempre preparato nel salottino,  che
    il  principe  Michaìl  Zacharyc'  si trovava in biblioteca e che Pavel
    Timofeic' non si era ancora visto.
    Uno dei conoscenti di Pierre gli domandò,  tra una parola e l'altra di
    un discorso sulle condizioni del tempo,  se avesse sentito parlare del
    rapimento della Rostova da parte di Kuragin,  di cui si vociferava  in
    città:  era  vero?  Pierre,  sorridendo,  disse che si trattava di una
    invenzione,  giacché egli stava venendo proprio allora dalla casa  dei
    Rostòv.  Domandò  a tutti se avessero visto Anatolij,  uno gli rispose
    che non lo si era ancora visto,  un  altro  lo  assicurò  che  sarebbe
    senz'altro  venuto  a  pranzo.  A Pierre pareva strano guardare quella
    folla di persone tranquille e  indifferenti  che  ignoravano  ciò  che
    avveniva nel suo animo. Passeggiò per le sale, aspettò che tutti se ne
    fossero  andati  e,  dopo  aver  atteso  inutilmente  Anatolij,  senza
    fermarsi a pranzare, tornò a casa.
    Anatolij,  che egli aveva  tanto  cercato,  pranzava  quel  giorno  da
    Dòlochov,  discutendo  con  lui  sul  modo  di  rimediare  all'impresa
    fallita. Gli pareva indispensabile avere un colloquio con Natascia. La
    sera si recò in casa della sorella per trovare con  lei  i  mezzi  più
    adatti a combinare un incontro con la fanciulla.
    Quando  Pierre,  dopo aver invano fatto il giro di tutta Mosca,  fu di
    ritorno a casa,  un cameriere lo informò che il principe  Anatolij  si
    trovava dalla contessa. Il salotto era pieno di ospiti.
    Pierre,  senza salutare la moglie, che non aveva ancora veduto dopo il
    suo arrivo,  e che in quel momento gli era più odiosa che  mai,  entrò
    nel salotto e, veduto Anatolij, andò diritto verso di lui.
    - Ah,  Pierre,   -  esclamò la contessa,  avvicinandosi al marito.- Tu
    non sai in che  situazione  si  trova  il  nostro  Anatolij...  ma  si
    interruppe  vedendo  nella  testa profondamente abbassata di lui,  nei
    suoi occhi  scintillanti,  nel  suo  passo  deciso,  quella  terribile
    espressione  di  furore  e  di  forza  che  ella  aveva  conosciuta  e
    sperimentata dal giorno del duello con Dòlochov.
    - Dove siete voi,  là sono la corruzione e il male  -    disse  Pierre
    alla moglie.  -  Anatolij, venite, devo parlarvi  -  disse in francese
    al cognato.
    Anatolij  guardò  la  sorella  e si alzò docilmente,  pronto a seguire
    Pierre.
    Questi, presolo per un braccio, lo tirò a sé e uscì dalla stanza.
    - "Si vous vous permettez dans mon salon..." [37.  Se  vi  permettete,
    nel mio salotto...]  -  bisbigliò Elen,  ma Pierre, senza risponderle,
    uscì.
    Anatolij lo seguiva con la sua consueta andatura disinvolta. Ma il suo
    viso esprimeva una grande inquietudine.
    Entrato nello studio,  Pierre  chiuse  la  porta  e  si  si  volse  ad
    Anatolij, senza alzar gli occhi su di lui.
    -  Voi  avete  promesso alla contessina Rostova di sposarla?  Volevate
    rapirla?
    - Mio caro,  -  rispose Anatolij in francese,  lingua in cui si svolge
    tutto il colloquio  -  non mi ritengo obbligato a rispondere a domande
    fatte su questo tono.
    Il  viso  di  Pierre,  che già era pallido,  assunse un'espressione di
    furore.  Con la sua mano poderosa afferrò Anatolij per il bavero della
    giubba  e prese a scrollarlo di qua e di là sino a che il volto di lui
    non ebbe assunto una sufficiente espressione di terrore.
    - Quando dico che "devo" parlare con voi...  -  ripeté Pierre.
    - Ma, insomma, questo è sciocco, no?  -  disse Anatolij, tastandosi il
    colletto dal quale un pezzo di panno si era staccato  insieme  con  il
    bottone.
    -  Siete  un vile,  un mascalzone,  e non so che cosa mi trattenga dal
    procurarmi il piacere di spaccarvi la  testa  con  questo  arnese    -
    proferì  Pierre,  esprimendosi in modo così artificioso perché parlava
    in francese,  e,  preso un pesante fermacarte,  lo sollevò  con  gesto
    minaccioso, ma lo depose immediatamente al suo posto.
    - Le avete promesso di sposarla, non è vero?
    - Io...  io non ci ho pensato...  Del resto, non ho mai promesso nulla
    perché...
    Pierre lo interruppe.
    - Avete lettere sue? Avete delle lettere?   -  insisté,  avvicinandosi
    ad Anatolij.
    Anatolij  lo guardò e subito,  messa una mano in tasca,  cavò fuori il
    portafogli.
    Pierre prese una lettera che il cognato gli tendeva e, respingendo una
    tavola che gli impediva di passare, si lasciò cadere sul divano.
    - "Je ne serai pas violent, ne craignez rien" [33.  Non sarò violento,
    non  abbiate  paura]    -   disse,  rispondendo al gesto spaventato di
    Anatolij.  -  Prima cosa, le lettere  -  rispose come se ripetesse una
    lezione a se stesso;   -  seconda  -    continuò  dopo  un  minuto  di
    silenzio,  alzandosi  di  nuovo    -   dovete partire domani stesso da
    Mosca...
    - Ma come posso...
    - Terza,   -  continuò Pierre senza dargli ascolto  -  non dovrete mai
    dire  una parola su quanto è avvenuto tra voi e la contessina.  So che
    non posso impedirvi di parlare,  ma se avete un minimo di coscienza...
    -   Pierre andò parecchie volte avanti e indietro per la stanza mentre
    Anatolij sedeva,  scuro in faccia,  presso la tavola,  e si mordeva le
    labbra.
    -  Voi non potete non comprendere che,  in fin dei conti,  al di fuori
    del vostro piacere,  hanno valore la pace e la  felicità  di  un'altra
    creatura,  che voi non esitate a rovinare per divertirvi. Spassatevela
    con le donne simili a mia moglie,  con le quali siete in pieno diritto
    di farlo;  esse sanno ciò che volete da loro.  Sono armate,  contro di
    voi,  di una esperienza del vizio uguale alla vostra.  Ma promettere a
    una fanciulla di sposarla...  ingannarla...  rapirla.  Come non capite
    che questa è un'azione vigliacca,  come il percuotere un vecchio o  un
    bambino?
    Pierre  tacque  e  guardò Anatolij,  con un'espressione più calma,  ma
    interrogativa.
    - Questo non lo so.  Eh?   -  disse Anatolij che ripigliava audacia  a
    mano  a  mano  che  Pierre riusciva a dominare la propria collera.   -
    Questo non lo so,  né lo voglio sapere   -    ripeté,  senza  guardare
    Pierre,  con un leggero tremito della mascella;  ma voi mi avete detto
    parole come mascalzone e simili...  che io,  comme  "homme  d'honneur"
    [39. come gentiluomo], non accetto da nessuno.
    Pierre lo fissò stupito, senza riuscire a capire che cosa volesse.
    -  No,   -  proseguì Anatolij  -  non posso permettere che mi si parli
    così, sia pure a quattr'occhi.
    - Ah, volete dunque soddisfazione?  -  concluse Pierre con ironia.
    - Potreste almeno ritirare la vostre parole ingiuriose. Eh?  Se volete
    che io compia i vostri desideri. Eh?
    - Le ritiro, le ritiro  -  consentì Pierre  -  e vi prego di scusarmi.
    -    E,  senza  volerlo,  guardò  il  bottone strappato.   -  Se avete
    bisogno, vi darò del denaro per il viaggio...
    Anatolij sorrise.
    Quel sorriso timido e vile che aveva notato tante volte  sul  viso  di
    sua moglie, esasperò Pierre.
    - Ah, razza vigliacca e senza cuore!  -  esclamò, e uscì in fretta.
    Il giorno seguente Anatolij partiva per Pietroburgo.


    CAPITOLO 21.

    Pierre si recò da Màrija Dmìtrevna per informarla che il suo desiderio
    relativo all'allontanamento di Kuragin da Mosca era stato appagato.
    Nella casa regnava inquietudine e paura.  Natascia stava molto male e,
    come Màrija Dmìtrevna disse a Pierre sotto  il  vincolo  del  segreto,
    nella  notte  stessa  in  cui  le  era stato rivelato che Anatolij era
    sposato, aveva tentato di avvelenarsi con dell'arsenico procuratosi di
    nascosto. Dopo averne inghiottito un po',  si era tanto spaventata che
    aveva  svegliato  Sònja  e  le aveva confessato il gesto compiuto.  Le
    misure necessarie contro il veleno erano state prese in tempo,  e  ora
    la  fanciulla  era fuori pericolo,  ma tuttavia ancora così debole che
    non era possibile pensare di portarla in campagna,  motivo per cui  si
    era  deciso  di  mandare a prendere la contessa.  Pierre vide il conte
    assai turbato e Sònja con il viso disfatto dalle lacrime,  ma non poté
    vedere Natascia.
    Quel giorno Pierre pranzò al circolo.  Da tutte le parti udiva parlare
    del tentativo di ratto della Rostova, ma smentiva ostinatamente quella
    notizia,  assicurando tutti che nulla era  accaduto  se  non  che  suo
    cognato  aveva  chiesto  la  mano  della  contessina  e aveva avuto un
    rifiuto.  Pierre giudicava suo dovere tener nascosta quella  storia  e
    cercar così di ristabilire la buona riputazione di Natascia Rostova.
    Attendeva con terrore il ritorno del principe Andréj, e ogni giorno si
    recava dal vecchio principe per avere notizie.
    Il  principe  Nikolàj  Andreic'  era stato informato da "mademoiselle"
    Bourienne delle voci che circolavano per la città  e  aveva  letto  il
    biglietto scritto alla principessina Màrija da Natascia,  con il quale
    dichiarava di voler rompere il  suo  fidanzamento.  Egli  appariva  di
    umore  più  lieto del solito e aspettava il figlio con sempre maggiore
    impazienza.
    Alcuni giorni dopo  la  partenza  di  Anatolij,  Pierre  ricevette  un
    biglietto  dal principe Andréj,  che gli comunicava il suo arrivo e lo
    pregava di recarsi da lui.
    Il principe Andréj, appena giunto a Mosca,  nel momento stesso del suo
    arrivo, aveva avuto da suo padre il biglietto scritto da Natascia alla
    principessina  Màrija nel quale rendeva la propria parola al fidanzato
    (il biglietto era stato sottratto alla principessina e  consegnato  al
    principe  da  "mademoiselle"  Bourienne)  e  aveva  udito dal padre il
    racconto,  con aggiunte e commenti,  del  tentativo  di  rapimento  di
    Natascia.
    Il principe Andréj era arrivato la sera avanti.  Pierre andò da lui il
    mattino successivo. Pensava di trovarlo in condizioni quasi analoghe a
    quelle di Natascia e perciò rimase assai sorpreso  allorché,  entrando
    in  salotto,  udì  giungere  dallo  studio la voce sonora del principe
    Andréj che stava raccontando con vivacità un fatto scandaloso accaduto
    a Pietroburgo.  Il  vecchio  principe  e  un  altro  interlocutore  lo
    interrompevano  di  tanto  in tanto.  La principessina Màrija venne in
    salotto per ricevere Pierre.  Ella sospirò indicando con lo sguardo la
    porta  dello  studio  dove  il fratello stava discutendo,  desiderando
    manifestare così la propria partecipazione al dolore di lui. Ma Pierre
    leggeva nel suo viso che ella era contenta di quanto  era  avvenuto  e
    del  modo  con cui il fratello aveva accolto la notizia del tradimento
    della fidanzata.
    - Ha assicurato che se l'aspettava  -  disse;   -  io so  che  il  suo
    orgoglio  gli impedirà di esprimere i suoi sentimenti,  ma tuttavia ha
    sopportato  questo  colpo  meglio,  molto  meglio  di  quanto  non  mi
    aspettassi. Si vede che così doveva essere...
    - Ma è possibile che tutto sia veramente finito?  -  domandò Pierre.
    La  principessina Màrija lo guardò stupita.  Non capiva neppure che si
    potesse fare  una  domanda  simile.  Pierre  entrò  nello  studio.  Il
    principe Andréj, in abito civile, appariva molto mutato e visibilmente
    in  buona  salute,  ma  una  nuova  ruga gli divideva la fronte tra le
    sopracciglia;  stava in piedi  davanti  a  suo  padre  e  al  principe
    Mescierskij e discuteva con calore, facendo gesti energici.
    Parlavano di Speranskij: era appena giunta da Mosca la notizia del suo
    tradimento e del suo improvviso esilio.
    -  Ora  lo condannano e lo accusano quegli stessi che un mese addietro
    lo portavano ai sette cieli  -  diceva il principe Andréj  -  e  anche
    quelli  che non erano in grado di capire i suoi fini.  E' molto facile
    accusare un uomo caduto in disgrazia  e  addossare  a  lui  tutti  gli
    errori degli altri,  ma io dico che se qualcosa di buono è stato fatto
    durante il regno attuale è stato proprio fatto da lui, da lui solo!  -
    Si fermò alla vista di Pierre.  Il suo viso trasalì e  assunse  subito
    un'espressione  cattiva.    -  E i posteri gli renderanno giustizia  -
    concluse; poi si rivolse a Pierre.
    - Be', come stai? Continui a ingrassare  -  disse animatamente,  ma la
    ruga  recente  parve  più profonda sulla fronte.   -  Sì,  sto bene  -
    rispose alla domanda di Pierre che si informava sulla  sua  salute,  e
    sorrise.  Pierre  capiva  benissimo che quel sorriso voleva dire: "Sto
    bene, ma a nessuno importa niente della mia salute!".
    Scambiata qualche parola con l'amico sulle pessime strade dal  confine
    polacco  sino  a  Mosca e su alcuni conoscenti di Pierre incontrati in
    Svizzera,  e dopo aver parlato del signor Desalles,  che aveva portato
    dall'estero come precettore del figlio,  il principe Andréj intervenne
    di nuovo con calore nel discorso su Speranskij che  continuava  tra  i
    due vecchi.
    -  Se  avesse  tradito  e  ci  fossero state le prove dei suoi segreti
    rapporti con Napoleone,  le avrebbero rese pubbliche   -    disse  con
    slancio  e  in fretta.   -  Personalmente non ho e non ho avuto alcuna
    simpatia per Speranskij,  ma amo la giustizia.    -  Pierre  costatava
    adesso  nell'amico  quel bisogno,  che gli era noto,  di agitarsi e di
    discutere su un argomento  estraneo,  al  solo  fine  di  soffocare  i
    pensieri troppo penosi che lo angustiavano.
    Quando  il  principe  Mescierskij se ne fu andato,  il principe Andréj
    prese sottobraccio Pierre e lo condusse nella  camera  che  era  stata
    preparata per lui. Il letto era disfatto e qua e là erano posati bauli
    e valigie aperte.  Il principe Andréj si avvicinò a una di queste e ne
    trasse una cassettina,  dalla quale tolse un pacco di lettere  avvolte
    in un foglio di carta.  Fece tutto in fretta e in silenzio. Si sollevò
    e tossì. Aveva il viso aggrottato e le labbra serrate.
    - Perdonami se ti do un disturbo...   -  Pierre capì che  il  principe
    Andréj  voleva  parlare  di  Natascia,  e  sul  suo viso largo apparve
    un'espressione di compatimento e di  simpatia.  Quell'espressione  del
    viso  di  Pierre  irritò  il  principe  Andréj che,  con voce decisa e
    sgradevole,  riprese:  -   Ho  ricevuto  un  rifiuto  da  parte  della
    contessina  Rostova  e  mi sono giunte voci secondo cui tuo cognato ha
    chiesto la sua mano... o qualcosa del genere. E' vero?
    - E' vero e non è vero  -  prese a dire Pierre,  ma il principe Andréj
    lo interruppe subito.
    -  Ecco  le  sue lettere e il suo ritratto.   -  Prese dalla tavola il
    fascio di carte e lo consegnò a Pierre.   -   Restituisci  tutto  alla
    contessina... se la vedi.
    - Essa è molto malata  -  rispose Pierre.
    -  E'  dunque  ancora  qui?   -  domandò il principe Andréj.   -  E il
    principe Kuragin?  -  s'informò poi in fretta.
    - E' partito da parecchio tempo. Lei è stata in punto di morte...
    - Mi duole molto che sia malata  -  disse il principe Andréj.  Ed ebbe
    un sorriso freddo, cattivo e antipatico, simile a quello del padre.  -
    Ma  il  signor  Kuragin    -  soggiunse  -  non si è dunque degnato di
    offrire la sua mano alla contessina Rostova? domandò ancora.  E aspirò
    più volte l'aria con il naso.
    - Non poteva sposarsi perché è già ammogliato  -  disse Pierre.
    Il  principe  Andréj rise di nuovo in modo antipatico,  ricordando più
    che mai suo padre.
    - E posso sapere dove si trova ora vostro cognato?  -  chiese.
    - E' andato a Pietr... del resto, non so altro.
    - Be',  ma questo non ha importanza  -  riprese il principe Andréj.  -
    Riferisci  alla  contessina  Rostova  che  ella era ed è assolutamente
    libera e che io le auguro ogni bene.
    Pierre prese il fascio di lettere e il principe Andréj,  come cercando
    di rammentare se avesse ancora da dirgli qualcosa, lo guardava con gli
    occhi fissi.
    - Sentite, vi ricordate di quella nostra discussione a Pietroburgo? Vi
    ricordate di...  -  fece Pierre.
    - Mi ricordo,  sì  -  rispose in fretta il principe Andréj.  -  Dicevo
    che bisogna perdonare a una donna che cade,  ma non ho  detto  che  io
    l'avrei potuto fare. E non posso.
    - Ma sono forse cose che si possono paragonare?
    Il  principe  Andréj  interruppe  di  nuovo l'amico e dichiarò in tono
    brusco:
    - Già,  chiedere di nuovo la sua  mano,  essere  magnanimo,  eccetera.
    Certo sarebbe un gesto nobilissimo, ma io non sono capace di camminare
    "sur les brisées de monsieur" [40.  rivaleggiare con quel signore]. Se
    tu mi vuoi essere amico non parlarmi mai più di tutto questo... E ora,
    arrivederci. Consegnerai le lettere?
    Pierre uscì e andò dalla principessina Màrija.
    Il vecchio appariva più vivace del solito. La principessina Màrija era
    quella di sempre,  ma al di là della simpatia di lei per il  fratello,
    Pierre  scorgeva  anche  la  gioia  che quel matrimonio fosse andato a
    monte.   Guardandola,   Pierre  si  rese   conto   del   disprezzo   e
    dell'avversione che padre e figlia nutrivano per i Rostòv; capì che in
    loro presenza non sarebbe stato possibile pronunziare il nome di colei
    che aveva potuto preferire al principe Andréj un altro.
    Durante il pranzo si parlò della guerra che pareva ormai imminente. Il
    principe  Andréj  non  cessò  mai di parlare e di discutere ora con il
    padre ora con Desalles,  il precettore svizzero,  e pareva più animato
    del  solito;  ma  era un'animazione di cui Pierre conosceva molto bene
    l'intima causa.


    CAPITOLO 22.

    Quella stessa sera Pierre si recò dai Rostòv per  eseguire  l'incarico
    avuto.  Natascia era a letto, il conte al circolo e Pierre, consegnate
    le lettere a Sònja,  andò da Màrija Dmìtrevna che desiderava vivamente
    sapere come il principe Andréj avesse accolto la notizia. Dieci minuti
    dopo, Sònja entrò da Màrija Dmìtrevna.
    -  Natascia vuole assolutamente vedere il conte Pëtr Kirìllovic'.-  Ma
    come è possibile introdurlo da  lei?  La  camera  è  ancora  tutta  in
    disordine  -  obiettò Màrija Dmìtrevna.
    -  No,  no,  Natascia si è vestita ed è andata nel salotto  -  rispose
    Sònja.
    Màrija Dmìtrevna si limitò a stringersi nelle spalle.
    - Ah, quando arriverà la contessa? Sono proprio stremata. E tu bada  -
    e si rivolse a Pierre  -  di non dirle tutto. Mi manca il coraggio per
    sgridarla: mi fa tanta pena.
    Natascia,  smagrita,  con il  viso  pallido  e  serio  (ma  per  nulla
    vergognoso come Pierre si aspettava di vedere ),  stava ritta in mezzo
    al salotto.  Quando Pierre  comparve  sulla  soglia,  ella  si  turbò,
    visibilmente incerta se dovesse andargli incontro o aspettarlo.
    Pierre  le si avvicinò rapidamente.  Pensava che ella gli avrebbe teso
    la mano,  come sempre;  ma la fanciulla,  quando  gli  fu  vicina,  si
    arrestò,  respirando faticosamente, con le braccia abbandonate lungo i
    fianchi,  l'atteggiamento che era solita prendere  quando  cantava  in
    mezzo al salone, ma con una espressione molto diversa.
    -  Pëtr  Kirìllyc',    -    prese  a  dire  in  fretta  -  il principe
    Bolkonskij era vostro amico...  è ancora vostro amico  -  si  corresse
    (le pareva che ogni cosa fosse passata e che ora fosse tutto diverso).
    -  Mi diceva allora di rivolgermi a voi...
    Pierre la guardava in silenzio,  respirando forte. Sino a quel momento
    l'aveva in cuor suo biasimata,  aveva cercato di disprezzarla;  ma ora
    sentiva  una  così profonda pena per lei che nella sua anima non c'era
    più posto per alcun rimprovero.
    - Lui è qui,  adesso...  ditegli che mi per...  che mi perdoni.   -  E
    s'interruppe, mentre il respiro le si faceva sempre più affannoso.
    - Sì... glielo dirò  -  promise Pierre;  -  ma...
    Egli non sapeva che cosa dire.
    Natascia   parve   spaventata   all'idea  dei  pensieri  che  potevano
    affacciarsi alla mente di Pierre.
    - So che tutto è finito,   -  disse  -  che tutto è finito per sempre.
    Mi  tormenta  soltanto il pensiero del male che gli ho fatto.  Ditegli
    soltanto che lo prego di perdonarmi, di perdonarmi di tutto...
    Fu presa da un tremito violento e dovette sedersi.
    Un senso di pietà,  non ancora mai  provato,  si  era  impadronito  di
    Pierre.
    -  Glielo  dirò,  gli  dirò tutto ancora una volta,   -  disse Pierre-
    ma... ma vorrei sapere una cosa...
    "Che cosa?", domandò lo sguardo di Natascia.
    - Vorrei sapere se voi avete amato...   -    Pierre  non  sapeva  come
    chiamare  Anatolij  e  arrossì al pensiero di lui.   -  Se avete amato
    quel cattivo uomo.
    - Non chiamatelo cattivo,   -  rispose Natascia  -  ma io non so,  non
    so nulla, nulla...  -  E prese a piangere.
    Un sentimento ancora più forte di compassione, di tenerezza e di amore
    si impadronì di Pierre.  Sentiva che sotto gli occhiali gli scorrevano
    le lacrime e sperava che Natascia non se ne accorgesse.
    - Non parliamone più, amica mia  -  disse.
    Tutt'a un tratto quella voce dolce,  tenera e gentile parve  strana  a
    Natascia.   -  Non parliamone più, amica mia; io gli dirò tutto, ma di
    una cosa sola vi prego: consideratemi un amico e se avete  bisogno  di
    un  aiuto,  di  un consiglio o semplicemente di sfogarvi con qualcuno,
    non  dico  adesso,   ma  quando  tutto  sarà  chiaro  dentro  di  voi,
    ricordatevi  di  me.    -   Le prese la mano e gliela baciò.   -  Sarò
    felice se potrò...  -  Ma si confuse.
    - Non parlatemi così,  non ne sono degna  -  esclamò Natascia  e  fece
    l'atto  di  uscire  dalla  camera,  ma Pierre la trattenne.  Sapeva di
    doverle dire ancora qualcosa,  ma quando ebbe  parlato  si  meravigliò
    delle sue stesse parole.
    - Smettete, smettete di tormentarvi: avete tutta la vita davanti a voi
    -  le disse.
    - Davanti a me?  No! Per me tutto è ormai finito  -  ribatté Natascia,
    vergognosa e umiliata.
    - Tutto finito?   -  ripeté Pierre.   -  Se io non fossi io,  se fossi
    l'uomo  più  bello,  più intelligente,  l'uomo migliore del mondo,  se
    fossi libero, chiederei subito in ginocchio la vostra mano e il vostro
    amore.
    Natascia,  per la prima volta dopo tanti  giorni,  pianse  lacrime  di
    gratitudine  e  di commozione e,  dopo aver rivolto a Pierre un'ultima
    occhiata, lasciò la camera.
    Anche  Pierre,  dopo  di  lei,  uscì  quasi  di  corsa  in  anticamera
    trattenendo le lacrime di tenerezza e di felicità che gli serravano la
    gola.  Si  gettò  sulle  spalle la pelliccia senza neppure infilare le
    maniche e montò in slitta.
    - Dove comandate di andare?  -  chiese il cocchiere.
    "Dove?",  domandò a se stesso Pierre.  "Dove posso andare adesso?  Non
    certo  al  circolo,  né a fare delle visite...".  Tutti gli uomini gli
    apparivano così miserevoli e meschini a paragone di quel sentimento di
    tenerezza e di amore che egli provava,  a paragone di  quello  sguardo
    dolce e riconoscente che essa gli aveva rivolto attraverso le lacrime.
    - A casa!  -  ordinò Pierre e, nonostante i dieci gradi sotto zero, si
    aprì   la   pelliccia   d'orso  sull'ampio  petto  che  respirava  ora
    gioiosamente.
    Era una notte gelida e serena.  Sopra le vie fangose e male illuminate
    e  sui  tetti  neri  si stendeva un cielo scuro disseminato di stelle.
    Pierre,  al solo guardare quel cielo,  non  sentiva  più  la  bassezza
    offensiva  delle  cose  terrene,  in confronto con l'altezza a cui era
    salita l'anima sua.  All'entrare nella piazza  dell'Arbàt,  una  vasta
    distesa  di  cielo  cupo  cosparso di stelle gli si aprì allo sguardo.
    Quasi in mezzo a quel cielo, sopra il corso Precìstenskij,  circondata
    da  ogni  parte di stelle ma distinguendosi da tutte per la sua minore
    distanza dalla terra per la candida,  luminosa e  lunga  coda  rivolta
    verso l'alto,  pendeva l'enorme,  splendente cometa del 1812,  proprio
    quella che,  come si diceva,  preannunziava una serie di sventure e la
    fine  del  mondo.  Ma in Pierre quella stella radiosa dalla lunga coda
    lucente non suscitava alcun sentimento di timore. Tutt'altro!  Con gli
    occhi umidi di pianto,  egli guardava l'astro luminoso che,  dopo aver
    percorso con vertiginosa rapidità spazi incommensurabili seguendo  una
    linea  parabolica,  a un tratto,  come una freccia che si conficca nel
    terreno,  pareva essere rimasto  immobile  lassù,  nel  punto  scelto,
    drizzando  la coda verso l'alto,  scintillando e scherzando con la sua
    luce bianca tra le altre fulgide,  palpitanti stelle.  Pareva a Pierre
    che  quella  stella  corrispondesse a ciò che ora colmava la sua anima
    commossa e riconfortata, pronta a rifiorire in una nuova vita.









    NOTE.

    N. 4. Pëtr Vasil'evic' Lopuchin (1744-1827), principe,  governatore di
    Jaroslavl'  e  di  Vologda  sotto Caterina Seconda;  dal 1803 al 1810,
    sotto Alessandro Primo,  presidente  del  consiglio  di  stato  e  del
    consiglio dei ministri.
    N.  5.  Peter Friedrich Georg Oldenburg (1783-1812),  figlio di P.  F.
    Ludwig Oldenburg (morto nel 1829); cognato dello zar Alessandro Primo.
    Il 22 gennaio 1811 Napoleone  ne  annetté  il  granducato  al  dominio
    francese ricavato da territori della Confederazione del Reno.
    N.  6.  Il 17 maggio 1809 Napoleone emanò un decreto con cui Roma e lo
    Stato Pontificio entravano a far parte dell'impero francese. Roma, che
    era stata occupata da un corpo di spedizione il 2 febbraio 1808  e  da
    cui  venne  portato  via prigioniero il 4 luglio 1809 papa Pio Settimo
    (Gregorio Chiaramonti,  1740-1823;  papa dal 1800),  divenne  così  la
    seconda  capitale  dell'impero  napoleonico  e  il figlio di Napoleone
    ricevette il titolo di "Re di Roma".
    N. 9. Strumento musicale a una sola corda.
    N.  17.  Celebre romanzo sentimentale di Nikolài Michàjlovic' Karamzin
    (1766-1826),  scrittore  e  storico russo.  Subì nelle prime sue opere
    l'influenza di Rousseau, come risulta soprattutto dalle "Lettere di un
    viaggiatore  russo"  e  da  "La  povera  Liza".   Nominato  nel   1803
    storiografo  dello  zar,  scrisse sino alla morte la colossale "Storia
    dello stato russo" in 12 volumi,  la prima opera del genere pubblicata
    in  Russia,  notevole  più  per  lo  stile  colorito che per il rigore
    scientifico.  Fu il primo scrittore  professionista  della  Russia  ed
    esercitò  un'influenza  considerevole  sullo  sviluppo  della lingua e
    sull'evoluzione degli ambienti letterari.
    N.  20.  Madame Aubert-Chalmé,  proprietaria di un negozio di  mode  a
    Mosca.  Collaborò  con  i Francesi durante l'occupazione della vecchia
    capitale russa e la sua opera venne apprezzata dallo stesso Napoleone.
    Seguì i Francesi nella loro disastrosa ritirata e morì a Vilna.
    N. 34. Corto mantello alla tartara, trapuntato.
    N. 36.  Usanza russa.  Prima di intraprendere un viaggio,  ci si siede
    per un momento in una stanza chiusa, attorno a un tavolo.






